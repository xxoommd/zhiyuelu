因椑树省和尚行脚时参问，不落数量，请师道。师提起数珠曰：​「是落不落？​」树曰：​「圆珠三窍时人知有，请师圆前话。​」师便打，树拂袖便出。师曰：​「三十年后捶胸大哭去在。​」树住后示众曰：​「老僧三十年前至定山，被他热瞒一上，不同小小。​」雪窦举云：​「定山用即用，争奈险。椑树知即知，要且未具择法眼。试请辨看。​」师见首座洗衣，遂问：​「作甚么？​」座提起衣示之。师曰：​「洗底是甚衣。​」座曰：​「关中使铁钱。​」师唤维那，移下座挂搭著。