初参赵州，问：​「一物不将来时如何？​」州曰：​「放下着。​」师曰：​「既是一物不将来，放下个甚么？​」州曰：​「放不下，担取去。​」师于言下大悟。后常有一蛇一虎随，从手中与食。黄龙南颂：​「一物不将来，两肩挑不起。言下忽知非，心中无限喜。毒惡既忘怀，蛇虎为知己。光阴几百年，清风犹未已。​」

僧问：​「如何是佛？​」师曰：​「土块。​」曰：​「如何是法？​」师曰：​「地动也。​」曰：​「如何是僧？​」师曰：​「吃粥，吃饭。​」问：​「如何是新兴水？​」师曰：​「面前江里。​」径山呆曰：​「似这般法门，恰似儿戏相似。入得这般法门，方安乐得人。如真净和尚拈提古今，不在雪窦之下。而末流传习，却成惡口。小家只管问古人作么生，真如又如何下语？杨岐又如何下语？你管得许多闲事，瘥病不假驴驮药。若是对病与药，篱根拾得一茎草，便可疗病。说甚么朱砂附子人参白术？​」