字师川。每侍其父龙图谒法昌及灵源，语论终日。公闻之，藐如也。及法昌归寂，在笑谈间，公异之，始笃信。及丁父忧，念无以报罔极，请灵源归孝址说法。源登座问答已，乃曰：诸仁者，只如龙图读万卷书，如水传器，涓滴不遗。且道，寻常着在甚么处？而今舍识之后，这著万卷书底，又却向甚么处著？公闻洒然有得，遂曰：​「吾无憾矣。​」源下座问曰：​「学士适来见个甚么，便恁么道？​」公曰：​「若有所见，则钝置和尚去也。​」源曰：​「恁么则老僧不如。​」公曰：​「和尚是何心行？​」源大笑。靖康初，为尚书外郎，与朝士同志者，挂钵于天宁寺之择木堂，力参圜悟。悟亦喜其见地超迈。一日至书记寮，指悟顶相曰：​「这老汉，脚跟犹未点地在。​」悟颠面曰：​「瓮里何曾走却鳖？​」公曰：​「且喜老汉脚跟点地。​」悟曰：​「莫谤他好。​」公休去。