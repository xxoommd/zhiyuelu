> 习惟识，自以为至。同舍诘之曰：​「三界惟心，万法惟识。目前万象摐然，心识安在？​」师茫然。遂遍参扣，抵太平，闻佛鉴夜参，举赵州柏树子话，至「觉铁觜云，先师无此语莫谤先师好」​，因大疑。提撕既久，一夕豁然。即趋丈室，拟叙所悟。鉴见来便闭门。师曰：​「和尚莫瞒某甲。​」鉴曰：​「十方无壁落，何不入门来？​」师以拳擉破窗纸，鉴即开门掐住云：​「道。道。​」师以两手捧鉴头，作口啐而出。遂呈偈曰：​「赵州有个柏树话，禅客相传遍天下。多是摘叶与寻枝，不能直向根源会。觉公说道无此语，正是恶言当面骂。禅人若具通方眼，好向此中辨真假。​」鉴深然之。


