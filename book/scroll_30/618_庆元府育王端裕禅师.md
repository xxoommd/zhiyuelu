依净慈一禅师。未几，偶闻僧击露柱曰：​「你何不说禅？​」忽微省。去谒诸名宿，皆以颖迈见推。晚谒圆悟于钟阜。一日悟问：​「谁知正法眼藏，向这瞎驴边灭却。即今是灭不灭？​」师曰：​「请和尚合取口好。​」悟曰：​「此犹未出常情。​」师拟对，悟击之；师顿去所滞。绍兴庚午十月初，示微疾，至十八日，首座法全请遗训，师曰：​「尽此心意，以道相资。​」语绝而逝。火后，目睛舌齿不坏，其地发光终夕。得设利者无数，逾月不绝。黄冠罗肇常，平日问道于师，适外归。独无所获。翘诚哀请，方与客食，咀嚼间，若有物，吐哺则设利也，大如菽，色若琥珀。好事者持去，遂再拜于阇维所，闻香奁有声，亟开所获如前，而差红润。