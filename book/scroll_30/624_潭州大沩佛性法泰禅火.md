
> 圆悟住蒋山时，师为座元。有僧仲安者，来谒悟。因扣师，遂领旨。及师住德山，遣安至蒋山，通嗣书于悟。时悟坐于丈室，安捧书趋前。悟曰：​「千里驰达，不辱宗风。公案现成，如何通信？​」安曰：​「觌面相呈更无回互。​」悟曰：​「此是德山底，那个是专使底。​」

> 安曰：​「岂有第二人。​」悟曰：​「背后底聻。​」安便度书。悟曰：​「作家禅客，天然犹在。​」安曰：​「分付与蒋山。​」乃下通首座大众书。于僧堂前，首座问曰：​「玄沙白纸，此自何来？​」安呈起书曰：​「见么。​」座遂引手接。安复执却曰：​「久默斯要，不务速说。今日拜呈，幸希一鉴。​」座便喝。安曰：​「作家首座。​」座又喝。安打一书，座拟议，安曰：​「未明三八九，不免自沉吟。​」又以书打一下曰：​「接。​」悟与佛眼立于法堂，盼其作略。悟厉声曰：​「打我首座死也。​」佛眼曰：​「官马厮踏，有甚凭据？​」安曰：​「说甚官马厮蹋，正是龙象蹴蹋也。​」悟曰：​「唤来，唤来。​」安复至法堂上。悟曰：​「我五百众中首座，你为甚么打他？​」安曰：​「和尚也吃一顿始得。​」悟顾佛眼吐舌，佛眼曰：​「未在。​」乃顾安而问曰：​「只如空手把钼头，步行骑水牛。人从桥上过，桥流水不流。意作么生安低躬？曰：所供并是诣实。​」悟笑曰：​「元来是家里人。​」遂至五祖自禅师处，自曰：​「书里说甚么？​」安曰：​「文彩已彰。​」自曰：​「毕竟说甚么？​」安曰：​「当阳挥宝剑。​」自曰：​「近前来，这里不识数字。​」安曰：​「莫诈败。​」自顾侍者曰：​「这是哪里僧？​」安曰：​「多少人疑着。​」侍者曰：​「曾在和尚会下去。​」自曰：​「怪得恁么滑头。​」安曰：​「曾被和尚钝置来。​」自遂将书于炉上熏曰：​「南无三满多没驮喃。​」安近前弹指而已。安再至蒋山坐夏，悟使分座接纳。秋辞归，悟曰：​「子何所需？​」安曰：​「短歌须要十数丈，长句只消三两言。​」悟以颂嘉赏之。安后出世于鼎州灵岩。源不深流不长，安公得法于佛性。其为专使，藉甚于丛林，佛性所诣可知矣。嗟乎昔何林林，今何寥寥也。
