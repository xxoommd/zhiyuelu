瞌睡间，群蛙忽鸣，误听为净发板响。亟趋往，有晓之者曰：​「蛙鸣非板也。​」师恍然，诣方丈披露。佛眼曰：​「岂不见罗联罗？​」师遽止曰：​「和尚不必举，待去自看。​」未几有省，乃占偈曰：​「梦中闻板响，觉来虾蟆啼。虾蟆与板响，山岳一时齐。​」由是益加参究，洞臻玄奥。眼命分座，师固辞曰：​「此非细事也。如金针刺眼，毫发若差，睛则破矣。愿生生居学地，而自煅炼。​」暮年，学者力请不容辞。因说偈曰：​「诸法空故我心空，我心空故诸法同。诸法我心无别体，只在而今一念中。且道是哪一念？​」行罔措，师喝一喝而终。