
> 世为石工，从人口授《法华》能诵之。投大随，供洒扫。令取崖石，手不释锤凿，诵经不辍。随见而语之曰：​「今日硿磕，明日硿磕，生死到来，如何折合？​」师因设礼，求究竟法。随令且罢诵经，看赵州勘婆因缘。师念念不去心。久之因凿石，石稍坚，尽力一锤，瞥见火光，忽然省彻。走至方丈，礼拜呈颂曰：​「用尽工夫，浑无巴鼻。火光迸散。元在这里。​」随欣然曰：​「子彻也。​」复献《赵州勘婆颂》曰：​「三军不动旗闪烁，老婆正是魔王脚。赵州无柄铁扫帚，扫荡烟尘空索索。​」随可之，授以僧服。俗呼为回石头。
