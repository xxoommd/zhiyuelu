
> 得法黄梅，遍历名胜。至嵩、少，云：​「是吾终焉之地也。​」自尔禅者辐转。有坦然、怀让二僧来参，问曰：​「如何是祖师西来意？​」师曰：​「何不问自己意？​」曰：​「如何是自己意？​」师曰：​「当观密作用。​」曰：​「如何是密作用？​」师以目开合示之。然于言下知归，让乃即谒曹溪。初，隋炀帝尝征师，不赴，及唐高宗征，师亦不赴。武后时以师礼迎，师至辇下，后尝问：​「师甲子多少？​」师曰：​「不记。​」后曰：​「何不记耶？​」师曰：​「生死之身，其若循环，环无起尽，焉用记为？况此心流注，中间无间，见沤起灭者，乃妄想耳。从初识至动相灭时，亦只如此，何年月可记乎？​」后稽颡信受。中宗即位，益加钦礼。神龙三年，辞归嵩岳。三月三日嘱门人曰：​「吾死将尸向林中，待野火焚之。​」俄尔万回公来，见师猖狂，握手言论，旁侍倾耳，都不体会。至八日闭户，偃身而寂，春秋一百二十八。门人遵旨，舁置林中，果野火自然，阇维得舍利八十粒。先天二年，建浮图供奉。
