
> 初问丹霞：​「如何是诸佛师？​」霞咄曰：​「幸自可怜生，须要执巾帚作么？​」师退身三步，霞曰：​「错。​」师进前，霞曰：​「错。错。​」师翘一足，旋身一转而出。霞曰：​「得即得，孤他诸佛。​」师由是领旨。住后，投子问：​「未审二祖初见达摩，有何所得？​」师曰：​「汝今见吾，复何所得？​」投子顿悟玄旨。一日，师在法堂内行，投子进前接礼。问曰：​「西来密旨，和尚如何示人？​」师驻步少时。子曰：​「乞师垂示。​」师曰：​「更要第二杓恶水那？​」子便礼谢。师曰：​「莫躲根。​」子曰：​「时至根苗自生。​」师因供养罗汉，僧问：​「丹霞烧木佛，和尚为甚么供养罗汉？​」师曰：​「烧也不烧着，供养亦一任供养。​」曰：​「供养罗汉，罗汉还来也无？​」师曰：​「汝每日还吃饭么？​」僧无语。师曰：​「少有灵利的。​」
