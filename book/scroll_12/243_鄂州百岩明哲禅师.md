
> 洞山与密师伯到参，师问：​「二上座甚处来？​」山曰：​「湖南。​」师曰：​「观察使姓甚么？​」曰：​「不得姓。​」师曰：​「名甚么？​」曰：​「不得名。​」师曰：​「还治事也无？​」曰：​「自有郎幕在。​」师曰：​「还出入也无？​」曰：​「不出入。​」师曰：​「岂不出入。​」山拂袖便出。师次早入堂，召二上座曰：​「昨日老僧对阇黎一转语不相契，一夜不安。今请阇黎，别下一转语，若愜老僧意，便开粥相伴过夏。​」山曰：​「请和尚问。​」师曰：​「岂不出入。​」山曰：​「太尊贵生。​」师乃开粥同共过夏。昭覺勤云：​「当时待他道不委他名，便向伊道：他不委你，你不委他，敢问合道得甚么语？​」
