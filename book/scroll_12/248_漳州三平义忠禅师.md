初参石巩，巩常张弓架箭接机。师诣法席，巩曰：​「看箭。​」师乃拨开胸曰：​「此是杀人箭，活人箭又作么生？​」巩弹弓弦三下，师乃礼拜。巩曰：​「三十年张弓架箭，只射得半个圣人。​」遂拗折弓箭。后参大颠，举前话。颠曰：​「既是活人箭，为甚么向弓弦上辨？​」师无对。颠曰：​「三十年后，要人举此话也难得。​」师问：​「大颠不用指东划西，便请直指。​」颠曰：​「幽州江口石人蹲。​」师曰：​「犹是指东划西。​」颠曰：​「若是凤凰儿，不向那边讨。​」

师作礼。颠曰：​「若不得后句，前话也难圆。​」