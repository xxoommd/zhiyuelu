唐相国夏侯孜之侄。七岁游慧照寺，忽求出家。孜不许，师即绝饮食，不可夺遂许之。后印心白水。至江陵，腾腾和尚语之曰：​「汝往天台，寻静而栖，遇安而止。​」又值憨憨和尚，语之曰：​「汝却后四十年，有巾子山下菩萨，王于江南，当此时，吾道昌矣。​」师入台，则居静安乡之福唐院。天祐三年，钱尚父礼延师至府，大尊隆白法。腾腾、憨憨之记悉符云。上堂：​「老僧顷年游历江外、岭南、荆湖，但有知识丛林，无不参问来。盖为今日与诸人聚会，各要知个去处。然诸方终无异说，只教当人歇却狂心，休从他觅。但随方任真，亦无真可任。随时受用，亦无时可用。设垂慈苦口，且不可呼昼作夜。更饶善巧，终不能指东为西。脱或能尔，自是神通作怪，非干我事。若是学语之流，不自省己知非，直欲向空里采花，波中取月，还着得心力么？汝今各自退思，忽然肯去，始知瑞龙老汉事不获已，迂回太甚。还肯么？​」天成二年丁亥四月，师入府辞尚父，嘱以护法。刻期顺寂。