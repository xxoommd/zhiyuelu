
> 为银工，淬砺瓶器次有省。即出家，参琅邪，机语顿契。后依天衣，举住兴教。有雪窦化主省宗出，问：​「诸佛未出世，人人鼻孔撩天。出世后为甚么杳无消息？​」师曰：​「鸡足峰前风悄然。​」宗曰：​「未在更道。​」师曰：​「大雪满长安。​」宗曰：​「谁人知此意，令我忆南泉？​」拂袖归众，更不礼拜。师曰：​「新兴教今日失利。​」便归方丈。令人请宗至，师曰：​「适来错只对一转语，人天众前何不礼拜盖覆却。​」宗曰：​「大丈夫膝下有黄金，争肯礼拜无眼长老？​」师曰：​「我别有语在。​」宗乃理前语，至「未在更道」处，师曰：​「我有三十棒，寄与打雪窦。​」宗礼拜。
