
> 始见弄师子，发明心要，往见龙华，受印可，遂归里中。合彩为师子皮，时被之，因号端师子。到华亭，众请上堂。师升座曰：​「灵山师子，云间哮吼，佛法无可商量，不如打个筋斗。​」便下座。章丞相请说法吴山。开堂日，僧宣疏，至推倒回头，趯飜不托。七轴之莲经未诵，一声之《渔父》先闻。回头和尚以左道惑众，与润守吕公方食肉，师径趋至指之曰：​「正当与么时如何是佛？​」回头窘无以对。师捶其头，推倒而去。妖人不托。说法秀州，听者倾城。师掐住问：​「如何是佛？​」不托拟议，师趯之而去。常诵《法华经》​，好歌《渔父词》​，故云。师命止宣。遂登座拈香，祝圣罢，引声吟曰：​「本是潇湘一钓客，自东自西自南北。​」大众杂然称善。师顾笑曰：​「谛观法王法，法王法如是。​」便下座。子厚与师对坐方食次，言欲请师住坟寺。师嗔目对之曰：​「章惇章惇，请我看坟。我却吃素，你却吃荤。​」子厚为大笑。问：​「羚羊未挂角时如何？​」师曰：​「怕。​」曰：​「既是大善知识，为甚却怕？​」师曰：​「不曾见恁差异畜生。​」偶病牙，谓众僧曰：​「明日迁化去。​」众以为戏语，请说偈。师索笔大书曰：​「端师子太慵懒，未死牙齿先坏烂。二时伴众赴堂，粥饭都赶不办。如今得死是便宜，长眠百事皆不管。第一不着看官，第二不着吃粥饭。​」五更遂化。
