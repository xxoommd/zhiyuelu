> 僧问：​「如何是不动尊？​」师曰：​「单着布衫穿市过。​」曰：​「学人未晓。​」师曰：​「骑驴踏破洞庭波。​」曰：​「透过三级浪，专听一声雷。​」师曰：​「伸手不见掌。​」曰：​「还许学人进向也无？​」师曰：​「踏地告虚空。​」曰：​「雷门之下，布鼓难鸣。​」师曰：​「八花球子上，不用绣红旗。​」曰：​「三十年后，此话大行。​」师便打。正作二则，透过下另一则。

> 问：​「奔流度刃，疾焰过风，未审姜山门下，还许借借也无？​」师曰：​「天寒日短夜更长。​」曰：​「锦帐绣鸳鸯，行人难得见。​」师曰：​「髑髅里面气冲天。​」僧召和尚，师曰：​「鸡头凤尾。​」曰：​「诸方泥里洗，姜山画将来。​」师曰：​「姜山今日为客，且望阇黎善传。虽然如是，不得放过。​」乃拍禅床一下。


