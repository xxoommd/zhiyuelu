郡之嘉兴人也。自落发，诵《楞严》不辍。从洪敏法师讲至「动静二相，了然不生」有省，谓敏曰：​「敲空击木，尚落筌蹄。举目扬眉，已成拟议。去此二途，方契斯旨。​」敏拊而证之。然欲探禅源，罔知攸往。闻琅邪道重当世，即趋其席。值上堂次，出问：​「清净本然，云何忽生山河大地？​」琅邪凭陵答曰：​「清净本然，云何忽生山河大地？​」师领悟，礼谢曰：​「愿侍巾瓶。​」琅邪谓曰：​「汝宗不振久矣，宜励志扶持，报佛恩德，勿以殊宗为介也。​」乃如教，再拜以辞。后住长水，承禀日顾众曰：​「道非言象得，禅非拟议知。会意通宗，曾无别致。​」由是二宗仰之。尝疏《楞严》等经，盛行于世。