> 宣和初，敕天下僧尼为德士。师肆笔解《老子》​，诣进。上称善，人以为谀。明年秋，诏复天下僧尼，师独无改志。绍兴初，晨起戴桦皮冠，披鹤氅，执象简，穿朱履，使击鼓集众。升座，召大众曰：​「兰芳春谷菊秋篱，物物荣枯各有时。昔毁僧尼专奉道，后平道佞复僧尼。且道僧尼形相作么生？​」复取冠示众曰：​「吾顶从来似月圆，虽冠其发不成仙。今朝抛下无遮障，放出神光照碧天。​」掷之于地，随易僧服。提鹤氅曰：​「如来昔日贸皮衣，数载惭将鹤氅披。还我丈夫调御服，须知此物不相宜。​」掷之。举象简曰：​「为嫌禅板太无端，岂料遭他象简瞒。今日因何忽放下，普天致仕老仙官。​」掷之。提朱履曰：​「达摩携将一只归，儿孙从此赤脚走。借他朱履代麻鞋，休道时难事掣肘。化鹏未遇不如鹍，画虎不成反类狗。​」掷之。横拄杖曰：​「今朝拄杖化为龙，分破华山千万重。​」复倚肩曰：​「珍重佛心真圣主，好将尧德振吾宗。​」掷下拄杖，敛目而逝。


