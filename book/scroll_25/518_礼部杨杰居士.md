> 字次公，号无为，历参诸名宿，晚从天衣游。衣每引老庞机语，令参究深造。后奉祠太山，一日鸡初鸣，睹日如盘涌。忽大悟，乃别老庞偈曰：​「男大须婚，女大须嫁。讨甚闲工夫，更说无生话。​」书寄衣，衣称善。会芙蓉楷禅师，公曰：​「与师相别几年？​」蓉曰：​「七年。​」公曰：​「学道来，参禅来？​」蓉曰：​「不打这鼓笛。​」公曰：​「恁么则空游山水，百无所能也。​」蓉曰：​「别来未久，善能高鉴。​」公大笑。公有辞世偈曰：​「无一可恋，无一可舍。太虗空中，之乎者也。将错就错，西方极乐。​」


