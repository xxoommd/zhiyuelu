初与归宗、南泉行脚时，路逢一虎，各从虎边过了。泉问归宗：​「适来见虎似个甚么？​」宗曰：​「似个猫儿。​」宗却问师，师曰：​「似个狗子。​」又问南泉，泉曰：​「我见是个大虫。​」大沩智云：​「三个老汉，聚头寐语。若要彻一时，参取这大虫始得。​」

师吃饭次，南泉收生饭，乃曰：​「生顰。​」师曰：​「无生。​」泉曰：​「无生犹是末。​」泉行数步，师召曰：​「长老。​」泉回头曰：​「作么？​」师曰：​「莫道是末。​」普请择蕨次，南泉拈起一茎曰：​「这个大好供养。​」师曰：​「非但这个，百味珍羞他亦不顾。​」泉曰：​「虽然如是，个个须尝过始得。​」翠岩芝云：​「只如杉山与么道，还有免得么？若免得去，未具眼在。若免不得，又违前话。​」