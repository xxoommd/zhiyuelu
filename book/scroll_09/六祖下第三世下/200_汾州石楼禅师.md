僧问：​「未识本来性，乞师方便指。​」师曰：​「石楼无耳朵。​」曰：​「某甲自知非。​」师曰：​「老僧还有过。​」曰：​「和尚过在甚么处？​」师曰：​「过在汝非处。​」僧礼拜，师便打。问僧：​「近离甚处？​」曰：​「汉国。​」师曰；​「汉国主人还重佛法么？​」曰：​「苦哉。赖遇问着某甲，若问别人，即祸生。​」师曰：​「作么生？​」曰：​「人尚不见，有何佛法可重。​」师曰：​「汝受戒得多少夏？​」曰：​「三十夏。​」师曰：​「大好不见有人。​」便打。