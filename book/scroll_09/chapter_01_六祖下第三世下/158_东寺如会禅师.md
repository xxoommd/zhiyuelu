> 常患门徒诵大寂「即心即佛」之谈不已，谓：​「佛于何住？​」而曰：​「即心。​」​「心如画师。​」而云：​「即佛。​」遂示众曰：​「心不是佛，智不是道。剑去远矣，尔方刻舟。​」虚堂愚颂云：​「昨日因过竹院西，邻家稚子隔溪啼。山寒水肃半黄落，无数归鸦卜树栖。​」

> 仰山参。师问：​「汝是甚处人？​」仰曰：​「广南人。​」师曰：​「我闻廣南有镇海明珠，是否？​」仰曰：​「是。​」师曰：​「此珠如何？​」仰曰：​「黑月即隐，白月即现。​」师曰：​「还将得来也无？​」仰曰：​「将得来。​」师曰：​「何不呈似老僧？​」仰叉手近前曰：​「昨到沩山，亦被索此珠，直得无言可对，无理可伸。​」师曰：​「真师子儿，善能哮吼。​」仰礼拜了，却入客位，具威仪，再上人事。师才见，乃曰：​「已相见了也。​」仰曰：​「恁么相见莫不当否？​」师归方丈闭却门。仰归举似沩山，沩曰：​「寂子是甚么心行？​」仰曰：​「若不恁么，争识得他。​」


