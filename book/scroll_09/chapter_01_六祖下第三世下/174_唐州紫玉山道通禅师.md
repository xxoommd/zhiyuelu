于顿相公问：​「如何是黑风吹其船舫，漂堕罗刹鬼国？​」师曰：​「于顿客作汉，问恁么事作么？​」于公失色。师乃指曰：​「这个便是漂堕罗刹鬼国。​」公又问：​「如何是佛？​」师唤相公，公应诺。师曰：​「更莫别求。​」药山闻曰：​「噫。可惜于家汉，生埋向紫玉山中。​」公闻，乃谒见药山。山问曰：​「闻相公在紫玉山中大作佛事，是否？​」公曰：​「不敢。​」乃曰：​「承闻有语相救，今日特来。​」山曰：​「有疑但问。​」公曰：​「如何是佛？​」山召于顿，公应诺。山曰：​「是甚么？​」公于此有省。昭庆共罗山举次，庆云：​「药山一等是道，甚是奇特，云泥有隔。​」罗山云：​「大师也不得草草，当时赖遇于相公，可中草窠里。若拨着个焦尾大虫，何处有药山也。​」庆云：​「作么生？​」罗山云：​「还知于相是煅了金么？​」