> 本以弋猎为务，恶见沙門。因逐鹿从马祖庵前过，祖乃逆之。师遂问：​「还见鹿过否？​」祖曰：​「汝是何人？​」曰：​「猎者。​」祖曰：​「汝解射否？​」曰：​「解射。​」祖曰：​「汝一箭射几个？​」曰：​「一箭射一个。​」祖曰：​「汝不解射。​」曰：​「和尚解射否？​」祖曰：​「解射。​」曰：​「一箭射几个？​」祖曰：​「一箭射一群。​」曰：​「彼此生命，何用射他一群。​」祖曰：​「汝既知如是，何不自射？​」曰：​「若教某甲自射，直是无下手处。​」祖曰：​「这汉旷劫无明烦恼，今日顿息。​」师掷下弓，投祖出家。雪窦显云：​「马师一箭一群，信彩射得，有甚用处？不如石巩一箭一个，却是好手。雪窦今日效古人之作，拟放一箭。高声唱曰：『看箭。』又云：『中也。』」翠岩芝云：​「马祖一箭一群，犹未善在。山僧一箭射蠢动含灵，无不中者。虽然如是，只道得一半，更有一半，留与诸上座道。​」

> 一日，在厨作务次，祖问：​「作甚么？​」曰：​「牧牛。​」祖曰：​「作么生牧？​」曰：​「一回入草去，蓦鼻拽将回。​」祖曰：​「子真牧牛。​」师便休。师住后，常以弓箭接机。載三平章。

> 问西堂：​「汝还解捉得虚空么？​」堂曰：​「捉得。​」师曰：​「作么生捉？​」堂以手撮虚空。师曰：​「汝不解捉。​」堂却问：​「师兄作么生捉？​」师把西堂鼻孔拽，堂作忍痛声曰：​「太煞拽人鼻孔。​」直欲脱去。师曰：​「直须恁么捉虚空始得。​」


