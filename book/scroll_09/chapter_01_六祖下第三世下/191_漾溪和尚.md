
> 问僧：​「甚处来？​」僧云：​「定州来。​」师曰：​「定州近日有甚奇特事？​」僧曰：​「某甲旦过，但闻盐贵米贱，苦无奇特事。​」师曰：​「我这里也只如此，粗粥淡饭与僧，别无奇特事。你又来这里觅个甚么？​」僧曰：​「某甲不会，乞师慈悲。​」师曰：​「赖你不会，若会，我即输汝一半道理。​」首座晚间上问曰：​「和尚适来勘僧，为甚么道输汝一半道理？​」师云：​「赖得汝举，老僧洎合忘却。​」首座曰：​「请和尚为某甲说。​」师曰：​「你即忘前失后，我又失后忘前。​」座方去，师唤转曰：​「却不得举着，近日师僧但说盐贵米贱，并不将佛法为事。频频举着，丧却你性命不难。​」
