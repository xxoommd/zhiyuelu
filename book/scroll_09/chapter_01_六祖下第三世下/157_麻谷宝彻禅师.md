
> 侍马祖行次。问：​「如何是大涅槃？​」祖曰：​「急。​」师曰：​「急个甚么？​」祖曰：​「看水。​」师同南泉归宗谒径山，路逢一婆，乃问：​「径山路向甚处去？​」婆曰：​「蓦直去。​」师曰：​「前头水深过得否？​」婆曰：​「不湿脚。​」师又问：​「上岸稻得与么好，下岸稻得与么怯。​」婆曰：​「总被螃蟹吃却也。​」师曰：​「禾好香。​」婆曰：​「没气息。​」师又问：​「婆在甚处住？​」婆曰：​「只在这里。​」三人至店，婆煎茶一瓶，携盏三只至，谓曰：​「和尚有神通者即吃茶。​」三人相顾间，婆曰：​「看老朽自逞神通去也。​」于是拈盏倾茶便行。
