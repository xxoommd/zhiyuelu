
> 镇州牧有姑为尼，行脚回，欲开堂为人，牧令师勘过。师问曰：​「见说汝欲开堂为人，是否？​」尼曰：​「是。​」师曰：​「尼是五障之身，汝作么生为人？​」尼曰：​「龙女八岁，南方无垢世界成等正觉，又作么生？​」师曰：​「龙女有十八变，你试一变看？​」尼曰：​「设使变得，也只是个野狐精。​」师便打。牧闻举乃曰：​「和尚棒折那。​」翠岩芝云：​「且道尼具眼么，只担得个断贯索，作么生会？​」

> 宝寿和尚问：​「除却中下二根人来时，师兄作么生？​」师曰：​「汝适来举早错也。​」寿曰：​「师兄也不得无过。​」师曰：​「汝却与我作师兄。​」寿侧掌曰：​「这老贼。​」
