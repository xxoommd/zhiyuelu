唐僖宗太子。眉目风骨清朗如画，生而不茹荤，僖宗百计移之，终不得。及僖宗幸蜀，遂断发逸游，人无知者。造石霜，一夕入室恳曰：​「祖师别传事，肯以相付乎？​」霜曰：​「莫谤祖师。​」师曰：​「天下宗旨盛传，岂妄为之耶？​」霜曰：​「是实事那。​」师曰：​「师意如何？​」霜曰：​「待案山点头，即向汝道。​」师闻，俯而惟曰：​「大奇。​」汗下，遂拜辞。至邵武城外，见山蔚然深秀，因拨草趋烟起处，有一苦行居焉。苦行见师至乃曰：​「上人当兴此。​」长揖而去。师居十余年，一日，有一老人拜谒。师问：​「住在何处，至此欲何求？​」老人曰：​「住于此山，然非人龙也。行雨不职，上天有罚当死，愿垂救护。​」师曰：​「汝得罪上帝，我何能致力。​」无已可易形来，俄失老人所在。视座傍有一小蛇，延缘入袖。至暮，雷电震山，风雨交作，师危坐不动。达旦晴霁，垂袖蛇堕地而去。有顷老人拜而泣曰：​「自非大士慈悲，为血腥秽此山矣，念何以报斯德。​」即穴岩下为泉曰：​「深山乏泉，致此以供养。​」邦人闻之，翕然相与唱导，聿成崇刹，号为龙湖云。其旁有神最灵异，民致牷飨不绝。师仗策至庙，与之约曰：​「能食素持不杀戒，乃可为邻。不然，道不同，不相为谋。何山不可居乎？​」是夕，邦之父老，梦神告之曰：闻禅师为我受戒，我不复血食，祭我当如比丘饭足矣。自是神显异迹，护持此山。师将化，令击钟集众，跏趺而坐。说偈，曰：​「我逃世难来出家，宗师指示个歇处。住山聚众三十年，对人不欲轻分付。今日分明举似君，我敛目时齐听取。​」于是敛目安坐寂然，良久撼之，已化矣。塔于本山。