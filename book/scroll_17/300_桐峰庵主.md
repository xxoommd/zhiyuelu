僧问：​「和尚这里忽遇大虫作么生？​」师便作大虫吼，僧作怖势，师大笑。僧曰：​「这老贼。​」师曰：​「争奈老僧何？​」雪窦云：​「是则是，两个老贼，只解掩耳偷铃。​」复颂云：​「见之不取，思之千里。好个斑斑，爪牙未备。君不见，大雄山下忽相逢，落落声光皆振地。大丈夫见也无，收虎尾兮捋虎须。​」幻寄曰：​「雪窦着这两贼毒手也。​」

有老人入山参，师曰：​「住在甚处？​」老人不语。师曰：​「善能对机。​」老人地上拈一枝草示师，师便喝，老人礼拜，师便归庵。老人曰：​「与么疑杀一切人在。​」