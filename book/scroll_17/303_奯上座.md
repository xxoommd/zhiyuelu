离临济参德山。山才见，下禅床作抽坐具势。师曰：​「这个且置。或遇心境一如的人来，向伊道个甚么，免被诸方检责？​」山曰：​「犹较昔日三步在，别作个主人公来。​」师便喝，山默然。师曰：​「塞却这老汉咽喉也。​」拂袖便出。沩山闻举云：​「奯上座，虽得便宜，争奈掩耳偷铃。​」蒋山勤云：​「奯公一喝，宾主历然。德山无语，言遍天下。沩山老子，雪上加霜。子细点检将来，总不可放过。乃掷下拄杖。​」

参百丈，丈曰：​「阇黎有事相借问，得么？​」师曰：​「幸自非言，何须谘谨。​」丈曰：​「收得安南，又忧塞北。​」师擘开胸曰：​「与么不与么？​」丈曰：​「要且难构，要且难构。​」师曰：​「知即得，知即得。​」仰山寂云：​「若有人知此二人落处，不妨奇特。若辨不得，大似日中迷路。​」