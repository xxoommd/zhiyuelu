谒夹山。山问：​「名甚么？​」师曰：​「月轮。​」山作一圆相曰：​「何似这个？​」师曰：​「和尚恁么语话，诸方大有人不肯在。​」山曰：​「阇黎作么生？​」师曰：​「还见月轮么？​」山曰：​「阇黎恁么道，此间大有人不肯诸方。​」师乃服膺参讯。一日，夹山抗声问曰：​「子是甚么处人？​」师曰：​「闽中人。​」山曰：​「还识老僧么？​」师曰：​「和尚还识学人么？​」山曰：​「不然，子且还老僧草鞋钱，然后老僧还子庐陵米价。​」师曰：​「恁么则不识和尚也，未委庐陵米作么价？​」山曰：​「真师子儿，善能哮吼。​」乃入室受印。