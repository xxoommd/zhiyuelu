初参临济，问：​「如何是佛法大意？​」济下禅床擒住，师拟议，济与一掌。师伫思，傍僧曰：​「定上座何不礼拜？​」师方作礼，忽然大悟。后南游，路逢岩头、雪峰、钦山三人，岩头问：​「上座甚处来？​」师曰：​「临济来。​」岩曰：​「和尚万福。​」师曰：​「和尚已顺世也。​」岩曰：​「某甲三人特去礼拜，薄福不遇。不知和尚在日有何言句？请上座举一两则。​」师遂举临济上堂曰：​「赤肉团上，有一无位真人，常在汝等诸人面门出入，未证据者看看？​」时有僧问：​「如何是无位真人？​」济下禅床掐住曰：​「道。道。​」僧拟议，济拓开曰：​「无位真人是甚么干矢橛？​」岩头不觉吐舌。雪峰曰：​「临济大似白拈贼。​」钦山曰：​「何不道赤肉团上非无位真人？​」师便擒住曰：​「无位真人与非无位真人，相去多少？速道。速道。​」钦山被擒，直得面黄面青，语之不得。岩头、雪峰曰：​「这新戒不识好恶，触忤上座，且望慈悲。​」师曰：​「若不是这两个老汉，望杀这尿床鬼子。​」师在镇府斋，回到桥上坐次，逢三人座主。一人问：​「如何是禅河深处，须穷到底？​」师擒住拟抛向桥下。二座主近前谏曰：​「莫怪触忤上座，且望慈悲。​」师曰：​「若不是这两个座主，直教他穷到底。​」