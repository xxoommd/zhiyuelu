僧参，师问：​「莫是多口白头因么？​」因曰：​「不敢。​」师曰：​「有多少口？​」曰：​「通身是。​」師曰：​「寻常向甚么处属？​」曰：​「向韶山口里属。​」师曰：​「有韶山口即得，无韶山口，向甚么处属？​」因无语，师便打。云门代云：​「这话墮阿师，放你三十棒。​」又云：​「韶山今日瓦解冰消。​」

遵布衲访师，在山下相见，遵问：​「韶山路向甚么处去？​」师以手指曰：​「呜那青青黯黯处去。​」遵近前把住曰：​「久向韶山，莫便是否？​」师曰：​「是即是，阇黎有甚么事？​」遵曰：​「拟伸一问，师还答否？​」师曰：​「看君不是金牙作，争解弯弓射尉迟。​」遵曰：​「凤凰直入烟霄去，谁怕林间野雀儿。​」师曰：​「当轩画鼓从君击，试展家风似老僧。​」遵曰：​「一句迥超千圣外，松蘿不与月轮齐。​」师曰：​「饶君直出威音外，犹较韶山半月程。​」遵曰：​「过在甚处？​」师曰：​「倜傥之辞，时人知有。​」遵曰：​「恁么则真玉泥中异，不拨万机尘。​」师曰：​「鲁班门下徒施巧妙。​」遵曰：​「学人即恁么，未审师意如何？​」师曰：​「玉女夜抛梭，织锦于西舍。​」遵曰：​「莫便是和尚家风也无？​」师曰：​「耕夫制玉漏，不是行家作。​」遵曰：​「此犹是文言，如何是和尚家风？​」师曰：​「横身当宇宙，谁是出头人？​」遵无语。师遂同归山，才人事了，师召近前曰：​「阇黎有冲天之气，老僧有入地之谋。阇黎横吞巨海，老僧背负须弥。阇黎按剑上来，老僧拉枪相待。向上一路，速道。速道。​」遵曰：​「明镜当台，请师一鉴。​」师曰：​「不鉴。​」遵曰：​「为甚不鉴？​」师曰：​「水浅无鱼，徒劳不钓。​」遵无对，师便打。妙喜曰：​「笑杀睦州陈尊宿。​」