
> 豫章丰城章氏子。母乳之夕，神光照庭，厩马皆惊，因以光涌名之。少甚俊敏，依仰山剃度。北游谒临济，复归侍山，山曰：​「汝来作甚么？​」师曰：​「礼觐和尚。​」山曰：​「还见和尚么？​」师曰：​「见。​」山曰：​「和尚何似驴？​」师曰：​「某甲见和尚，亦不似佛？​」山曰：​「若不似佛，似个甚么？​」师曰：​「若有所似，与驴何别。​」山大惊曰：​「凡圣两忘，情尽体露，吾以此验人二十年，无决了者。子保任之。​」山每指谓人曰：​「此子肉身佛也。​」
