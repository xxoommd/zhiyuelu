> 有僧到参，师问：​「阿谁？​」曰：​「杉洋庵主。​」师曰：​「是我。​」僧便喝，师作嘘声。僧曰：​「犹要棒吃在。​」师便打。问僧：​「甚么处来？​」曰：​「江西来。​」师竖起痒和子曰：​「江西还有这个么？​」僧拓膝闭目。师曰：​「东家厮儿却向西家使唤。​」僧曰：​「有口不烦宾主说。​」师曰：​「适来患聋，而今患哑。​」僧曰：​「买铁得金，一场富贵。​」师曰：​「客作无功，未免逃避。​」僧便行。师曰：​「自累犹可，莫累老僧。​」僧却回向师礼拜，师曰：​「若不渭么。已后丧我儿孙。​」


