
> 本业讲经。因参先双峰，峰问：​「大德甚么处住？​」曰：​「城里。​」峰曰：​「寻常还思老僧否？​」曰：​「常思和尚，无由礼觐。​」峰曰：​「只这思底便是大德。​」师从此领旨，即罢讲席，侍奉数年。后到石霜，但随众而已，更不参请。众谓：古侍者尝受双峰印记。往往闻于石霜，霜欲诘其所悟，而未得其便。师因辞去，霜将拂子送出门首，召曰古侍者，师回首。霜曰：​「拟著即差，是著即乖，不拟不是，亦莫作个会。除非知有，莫能知之。好去。好去。​」师应：​「喏！喏！」即前迈，寻属双峰示寂，师乃继续住持。僧问：​「和尚当时辞石霜，石霜恁么道，意作么生？​」师曰：​「只教我不著是非。​」玄覺云：​「且道他会石霜意不会？​」
