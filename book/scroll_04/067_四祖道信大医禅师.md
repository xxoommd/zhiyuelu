
> 姓司马氏。世居河内，后徙于蕲州广济县。生而超异，幼慕空宗诸解脱门，宛如宿习。既嗣祖风，摄心无寐，胁不至席者六十年。于隋大业十三载，领徒众抵吉州，值群盗围城，七旬不解，万众惶怖。祖愍之，教念《摩诃般若》​。时贼众望雉蝶间若有神兵，乃相谓曰：​「城内必有异人。​」稍稍引去。唐武德甲申岁，师却返蕲春，住破头山，学侣云臻。一日往黄梅县，路逢一小儿，骨相奇秀，异乎常童。祖问曰：​「子何姓？​」答曰：​「姓即有，不是常姓。​」祖曰：​「是何姓？​」答曰：​「是佛性。​」祖曰：​「汝无姓耶？​」答曰：​「性空故无。​」祖默识其法器，即俾侍者至其母所，乞令出家。母以宿缘故，殊无难色，遂舍为弟子，以至付法传衣。偈曰：​「华种有生性，因地华生生。大缘与性合，当生生不生。​」贞观癸卯岁，太宗向师道味，欲瞻风彩，诏赴京。祖上表逊谢，前后三返。第四度命使曰：​「如果不起，取首来。​」使至山谕旨，祖乃引颈就刃，神色俨然。使回以状闻，帝弥钦重。高宗永徽辛亥岁闰九月四日，忽垂诫门人曰：​「一切诸法，悉皆解脱。汝等各自护念，流化未来。​」言讫，安坐而逝。寿七十有二。塔于本山。明年四月八日，塔户自开，仪相如生。尔后，门人遂不敢复闭焉。
