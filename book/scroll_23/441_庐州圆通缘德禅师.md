> 混迹南昌上蓝寺。宋齐丘至，僧众趋迎，师阅经自若。丘问：​「看甚么经？​」师举经以示。丘异之，遂知名。后主延至金陵，后居庐山之圆通。曹翰渡江入寺，禅者惊走，师宴坐如平日，翰至不起。翰怒曰：​「汝不闻杀人不眨眼将军乎。​」师熟视曰：​「汝安知有不惧生死和尚耶。​」翰因警悚增叹。翰曰：​「禅者何为而散？​」师曰：​「击鼓自集。​」翰遣裨校击之，无至者。翰曰：​「不至何也？​」师曰：​「公有杀心故尔。​」因自起击之，禅者乃集。翰拜问决胜之策，师曰：​「非禅者所知。​」师每领诸刹，无所事去留，惟颓然默坐。而学者自成规矩，平生着一衲裙，以绳贯其褶处，夜申其裙以当被。太平兴国二年十月七日，升堂曰：​「脱离世缘，乃在今日。​」以衲衣并所着木屐，留付山中。使门人累青石为塔，曰：​「他日塔作红色，吾再来也。​」洎然而化。阅世八十，坐六十三夏。幻寄曰：​「德师说法，如云如雨。世人不闻，以有耳听也。无耳者，至今闻其雷音不绝也。​」


