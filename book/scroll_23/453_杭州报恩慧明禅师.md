
> 一日，有新到参，师问：​「近离甚处？​」曰：​「都城。​」师曰：​「上座离都城到此山，则都城少上座。此间剩上座，剩则心外有法，少则心法不周。说得道理即住，不会即去。​」僧无对。妙喜代曰：​「和尚谩某甲不得，某甲亦谩和尚不得。​」复曰：​「即今莫有道得相谩句者么？若也道得，许汝跳得金刚圈，吞得栗棘蓬。​」

> 师问朋彦上座曰：​「从上诸圣及诸先德，还有不悟者无？​」彦曰：​「诸圣先德岂有不悟者哉。​」师曰：​「一人发真归源，十方虚空悉皆销陨。今天台山嶷然，如何得销陨去？​」彦无对。资严长老问：​「如何是现前三昧？​」师曰：​「还闻么？​」严曰：​「某甲不患聋。​」师曰：​「果然患聋。​」
