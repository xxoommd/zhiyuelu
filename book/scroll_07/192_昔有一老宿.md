
> 一夏不为师僧说话，有僧叹曰：​「我只恁么空过一夏，不敢望和尚说佛法，得闻正因两字也得。​」老宿闻乃曰：​「阇黎莫嘶速，若论正因，一字也无。​」道了扣齿云：​「适来无端，不合与么道。​」邻壁有一老宿闻曰：​「好一釜羹，被一颗鼠粪污却。​」雪窦代云：​「谁家釜里无一两颗。​」

> 又一老宿，畜一童子，并不知轨则。有一行脚僧到，乃教童子禮仪。晚间见老宿外归，遂去问讯。老宿怪讶，遂问童子曰：​「阿谁教你？​」童曰：​「堂中某上座。​」老宿唤其僧来，问：​「上座傍家行脚，是甚么心行？这童子养来二三年了，幸自可怜生，谁教上座教坏伊。快束装起去。​」黄昏雨淋淋地被趁出。法眼云：​「古人恁么显露些子家风，甚怪。且道意在于何？​」
