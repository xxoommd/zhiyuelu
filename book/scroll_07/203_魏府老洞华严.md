
> 尝示众曰：​「佛法在日用处，行住坐卧处，吃茶吃饭处，语言相问处，所作所为处。举心动念又却不是也。​」又曰：​「时当缺减，人寿少有登六七十者。汝辈入我法中，整顿手脚未稳，早是三四十年。须臾衰病至，衰病至则老至，老至则死至。前去几何，尚复恣意，何不初中后夜纯静去。​」文潞公镇北京，洞老来谒别，文潞公曰：​「法师老矣。复何往？​」对曰：​「入灭去。​」潞公笑谓其戏语，归与子弟言：​「其道韵深稳，谈笑有味，非常僧也。​」使人候之，果入灭矣，叹异久之。及阇维，亲往视火，以琉璃瓶置座前祝曰：​「佛法果灵，愿舍利填吾瓶。​」言卒，烟自空而降，布入瓶中，烟灭如所愿。潞公自是竭诚内典，恨知之暮也。
