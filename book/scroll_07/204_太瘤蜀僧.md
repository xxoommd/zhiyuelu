
> 居众尝叹佛法混滥，异见蜂起。乃曰：​「我参禅若得真正知见，当不惜口业。​」遂发愿礼马祖塔，长年不辍。忽一日塔放白光，感而有悟。后遍至丛林勘验老宿。过雪窦山前云：​「这老汉口里水漉漉地。​」雪窦闻其语，意似不平。及太见雪窦，窦云：​「你不肯老僧那？​」太云：​「老汉果然口里水漉漉地。​」遂摵一坐具便出。直岁不甘，中路令人殴打，损太一足。太云：​「此是雪窦老汉使之，他日须折一足偿我。​」后果如其言。太后至都下，放意市肆中，有官人请居家供养，太屡告辞。官人确留，愈加敬礼。每使侍妾馈食，一日见官人至，故挑其妾，官人以此改礼，遂得辞去。不数日闹市中端坐而化。
