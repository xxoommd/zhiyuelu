
> 问看经僧曰：​「是甚么经？​」曰：​「仁王经。​」曰：​「既是寡人经，因甚却在卿手里？​」无对。雪窦代云：​「皇天无亲，惟德是辅。​」幸开宝塔，问僧：​「卿是甚人？​」曰：​「塔主。​」曰：​「朕之塔，因甚卿作主？​」无对。雪窦代云：​「闺国咸知。​」僧朝宗，问：​「甚处来？​」曰：​「庐山卧云庵。​」曰：​「朕闻卧云深处不朝天，因甚到此？​」无对。雪窦代云：​「难逃至化。​」僧人对次，奏曰：​「陛下还记得么？​」曰：​「甚处相见来？​」曰：​「灵山一别，直至如今。​」曰：​「以何为验？​」无对。雪窦代云：​「贫道得，得而来。​」京寺回禄藏经毁，僧乞宣赐。召问：​「昔日摩腾不烧，如今为甚却烧？​」无对。雪窦代云：​「陛下不忘付嘱。​」宗尝梦神人报曰：​「请陛下发菩提心。​」因早朝宣问左右街：​「菩提心作么生发？​」无对。雪窦代云：​「实谓古今罕闻。​」
