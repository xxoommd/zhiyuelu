> 谒黄龙，龙示以风幡话，久而不契。一日龙问：​「风幡话，子作么生会？​」师曰：​「迥无入处，乞师方便。​」龙曰：​「子见猫儿捕鼠乎？目睛不瞬，四足踞地，诸根顺向，首尾一直，拟无不中。子诚能如是，心无异缘，六根自静，默然而究，万无失一也。​」师从是屏去闲缘岁余，忽然契悟。以偈告龙曰：​「随随随，昔昔昔。随随随后无人识，夜来明月上高峰，元来只是这个贼。​」龙颔之，复告之曰：​「得道非难，弘道为难。弘道犹在己，说法为人难。既明之后，在力行之。大凡宗师说法，一句中具三玄，一玄中具三要。子入处真实，得坐披衣向后自看，自然七通八达去。​」师复依止七年，乃辞。韩子苍问大慧曰：​「清公如何？​」慧曰：​「向闻其拈庞居士问马大师，不与万法为侣因缘云：『鱼龙虾蟹，向甚处着。』若如此，亦浪得其名。​」子苍持此语达师，师曰：​「公向他道：譬如一人船行，一人陆行，二人俱至。​」慧闻此语，乃曰：​「草堂得也。​」


