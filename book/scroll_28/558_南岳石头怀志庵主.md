预讲席十二年，宿学争下之。尝欲会通诸宗异义，以正一代时教。有禅者问曰：​「杜顺贤首宗祖师也，而谈法身则曰：『怀州牛吃禾，益州马腹胀。』此偈合归天台何义耶？​」师不能对。即游方至洞山，谒真净。问：​「古人一喝不作一喝用，意旨如何？​」净叱之。师趋出。净笑呼曰：​「浙子斋后游山好。​」师忽领悟。久之辞去。净曰：​「子所造虽逸格，惜缘不胜耳。​」师识其意，拜赐而行。诸方力挽出世。师不应，庵居于衡岳石头二十年，不与世接。有偈曰：​「万机休罢付痴憨，踪迹时容野鹿参。不脱麻衣拳作枕，几生梦在绿萝庵。​」或问：​「住山多年有何旨趣？​」师对曰：​「山中住，独掩柴门无别趣。三个柴头品字煨，不用援毫文彩露。​」崇宁元年冬，遍辞山中之人，曳杖竟去，留之不可，曰：​「龙安照禅师吾友也，偶念见之耳。​」龙安闻其肯来，使人自长沙迎之，居于最乐堂。明年六月晦，问侍者曰蚤暮？曰：​「已夕矣。​」笑曰：​「梦境相逢，我睡已觉。汝但莫负丛林，即是报佛恩德。​」言讫而寂。