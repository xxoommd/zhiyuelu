室中问僧：​「达摩西归手携只履，当时何不两只都将去？​」曰：​「此土也要留个消息。​」师曰：​「一只脚在西天，一只脚在东土，着甚来由？​」僧无语。问僧：​「惟一坚密身，一切尘中现。如何是尘中现底身？​」僧指香垆曰：​「这个是香垆。​」师曰：​「带累三世诸佛，生陷地狱。​」僧罔措，师便打。师常叉手夜坐，如对大宾，初坐手与趺缀，至五鼓必齐膺，因号祥叉手焉。