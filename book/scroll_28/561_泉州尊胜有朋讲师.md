
> 尝疏《楞严》​《维摩》等经，学者宗之。每疑祖师直指之道，故多与禅衲游。一日谒开元，迹未及阃，心忽领悟，元出遂问：​「座主来作甚么？​」师曰：​「不敢贵耳贱目。​」元曰：​「老老大大，何必如是？​」师曰：​「自是者不长。​」元曰：​「朝看《华严》​，夜读《般若》​，则不问，如何是当今一句？​」师曰：​「日轮正当午。​」元曰：​「闲言语，更道来。​」师曰：​「平生仗忠信，今日任风波。然虽如是，祗如和尚恁么道，有甚交涉，须要新戒草鞋穿？​」元曰：​「这里且放你过，忽遇达摩问你：『作么生道？』」师便喝。元曰：​「这座主，今日见老僧，气冲牛斗。​」师曰：​「再犯不容。​」元拊掌大笑。
