谒圆通玑禅师。入室次，玑举：​「僧问投子：『大死底人却活时如何？』子曰：『不许夜行，投明须到。』意作么生？​」师曰：​「恩大难酬。​」圆通大称赏之。后数日举立僧秉拂，机思迟钝，哄堂大笑。师有惭色，次日特为大众茶。安茶具在案上，惭无以自处，偶打翻茶具，瓢子落地，跳数跳，悟得答话，机锋迅捷，无敢当者。复至真净处，因看祖师偈云：​「心同虚空界，示等虚空法。证得虚空时，无是无非法。​」豁然大悟。后出世时，上堂小参，常谓人曰：​「和尚绍圣三年十一月二十一日，悟得方寸禅。​」又言：​「和尚熙宁三年，文帐在凤翔府供申，当年陷了华山一十八州，你辈茄子瓠子，那里得知。​」或曰：​「宝华王座上，为甚么一向世谛？​」师曰：​「痴人佛性岂有二种耶？​」​《大慧宗门武库》云：​「法云佛照杲禅师，尝退居景德铁罗汉院，殿中有木罗汉数尊，京师苦寒，果取而烧之，拥垆达旦。次日淘灰中得舍利无数，诸座主辈，皆目之为外道。盖佛照乃丹霞辈流，非俗眼所能验也。​」又云：​「佛照果和尚，初住归宗，专精行道，未尝少懈。深夜修敬罢，坐于僧堂地垆中，忽见二僧入堂，一人庞眉雪顶，一人少年，皆丰姿颀然。果心喜，自谓曰：『我座中有如此僧。』须臾二人出堂，果袭其后，见入佛殿中，果亦随入。灯影荧煌，垆中尚有火，果炷香礼佛。二僧复出，亦袭其后，至佛殿前，偶失所在。自念忘却香匣在殿内，回身取时，见殿门扃钥，遂唤直殿。行者守舜开门，舜取钥匙开门，见垆中香烟未散，香匣在宝阶上，自不谕其故。妙喜亲见佛照说，时守舜在旁，犹指以为证。​」