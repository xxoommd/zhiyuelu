初谒秀圆通，语具圆通章。自是遂着发愿文，痛戒酒色，日惟朝粥午饭，锐志参求。既依晦堂，乞指径捷处。堂曰：​「只如仲尼道，二三子以我为隐乎？吾无隐乎尔者。太史居常如何理论。​」公拟对，堂曰：​「不是。不是。​」公迷閟不已。一日侍堂山行次，时岩桂盛开，堂曰：​「闻木樨花香么？​」公曰：​「闻。​」堂曰：​「吾无隐乎尔？​」公释然，即拜之曰：​「和尚得恁么老婆心切。​」堂笑曰：​「只要公到家耳。​」久之谒死心新禅师，随众入室。心见，张目问曰：​「新长老死，学士死，烧作两堆灰，向甚么处相见？​」公无语。心约出曰：​「晦堂处参得底，使未著在。​」后左官黔南，道力愈胜。于无思念中，顿明死心所问。报以书曰：​「往年尝蒙苦苦提撕，长如醉梦，依稀在光影中。盖疑情不尽，命根不断，故望崖而退耳。谪官在黔南，道中昼卧觉来，忽尔寻思。被天下老和尚瞒了多少，惟有死心道人不肯，乃是第一相为也。​」