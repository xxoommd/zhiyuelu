谓门弟子曰：​「吾虽不在，未尝不为诸兄弟。若委悉报恩常为人处，许汝出意想知解五阴身田。若委不得，犹待报恩开两片皮，方是为人，保汝未出得意想知解。所以古人喚作鬼家活计，虾蟆衣下客。欲得速疾相应，即如今立地便证验取识取，有什么罪过？不然，根思迟回，且以日及夜，寻究将去。忽然一日覷见，更莫以少为足，更能研穷究竟。乃至淫坊酒肆，若触若净，若好若惡。以汝所见事觑教，尽是此境界，入如入律。若更见一法如丝发许，不见此个事。我说为无明翳障，直须不见有法是別底法，方得圆备。到这里，更能翻掷自由开合，不成痕缝。如水入水，如火入火，如风入风，如空入空。若能如是，直下提一口剑，刺断天下人疑网，一如不作相似。所以古人道，繁兴大用，举必全真。若有个汉，到与么境界，谁敢向前说是说非。何以故？此人是个汉，超诸限量，透出因果，一切处管束此人不得。兄弟，若能如是即可。若未得如此，且直须好与此字应误。莫取次发言吐气，沉坠却汝。无量劫莫到与么时，便道报恩不道。​」