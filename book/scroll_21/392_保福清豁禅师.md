> 参睡龙，龙问曰：​「豁阇黎见何尊宿来，还悟也未？​」曰：​「清豁尝访大章，得个信处。​」龙于是上堂，集众召曰：​「豁阇黎出来，对众烧香说悟处，老僧与汝证明。​」师出众乃拈香曰：​「香已拈了，悟即不悟。​」龙大悦而许之。师将顺世，遗偈曰：​「世人休说路行难，鸟道羊肠咫尺间。珍重苎溪溪畔水，汝归沧海我归山。​」即往贵湖卓庵，未几谓门人曰：​「吾灭后，将遗骸施诸虫蚁，勿置坟塔。​」言讫潜入湖头山，坐盘石，俨然长往。弟子遍觅，而得禀遗戒。延七日，竟无虫蚁侵蚀，阇维散于林间。


