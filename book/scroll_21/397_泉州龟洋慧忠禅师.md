会昌初，诏天下废释氏教。及宣宗即位，诏重兴之。而师笑曰：​「仙去者未必受篆，成佛者未必须僧。​」遂过中不食，不宇而禅，迹不出山者三十年。以三偈自见曰：​「雪后始知松柏操，云收方见济淮分。不因世主令还俗，那辨鸡群与鹤群。多年尘土自腾腾，虽着伽黎未是僧。今日归来酬本志，不妨留发候燃灯。形容虽变道常存，混俗心源亦不昏。试读善财巡礼偈，当时岂例是沙门。​」一旦谓弟子曰：​「众生不能解脱者，情累尔。悟道易，明道难。​」问：​「如何得明道去？​」师曰：​「但脱情见，其道自明矣。​」夫明之为言，信也。如禁蛇人，信其咒力药力，以蛇绾弄，揣怀袖中无难。未知咒药等力者，怖骇弃去。但谛见自心，情见便破。今千疑万虑不得用者，是未见自心者也。忽索香焚罢，安坐而化，塔全身于无了禅师塔之东。