
> 参云门，门问：​「今日离甚处？​」曰：​「慧林。​」门举拄杖曰：​「慧林大师恁么去，汝见么？​」师曰：深领此问：​「门顾左右微笑而已。​」​《智证传》​《大涅槃经》曰：​「所言二谛，其实是一。​」方便说二，如人醉未吐，见日月转，谓有转日及不转日。醒人但见不转，不见于转。转二为粗，不转为妙。传曰：三藏全是转之二，如彼醉者，大乘经带一转二，而说不转之者一也。起信曰：​「以一切法本来惟心，实无于念，而有妄心。不觉起念，见诸境界，故说明。以此义例，转二为粗也。​」又曰：​「心性不起，即是大智能光明义，例不转为妙也。​」洞山清禀禅师惟宴坐。一日呼侍者，下法堂，谓曳木者，无损阶砌。侍者出视无有，还白。寂无人迹，禀又使求之。侍者临檐俯视，乃群蚁曳蜻蜓翼，缘阶而上，盖静极妙而灵知也。幻寄曰：​「凡情圣量皆转也。虽洞见十方，遍闻三界，犹属圣量之转。禀师以蚁曳蜻蜓翼为曳木，其灵通昧略，若在梦境。而觉范以静妙许之，异乎经之所谓不转为妙哉。​」如何是不转？曰：​「蜻蜓翼。​」
