
> 初到云门，门曰：​「雪峰和尚道，开却门达摩来也。​」语具《云门章》中。住后，更不作法嗣书，只将三转语上云门。僧问：​「如何是道？​」师曰：​「明眼人落井。​」保宁颂：​「秋夜霜天月正明，仰观星象约三更。一条大路平如掌，归去何妨彻晓行。​」问：​「如何是吹毛剑？​」师曰：​「珊瑚枝枝撑着月。​」雪窦颂：​「要平不平，大巧若拙。或指或掌，倚天照雪。大冶兮磨砻不下，良工兮拂拭未歇。别别，珊瑚枝枝撑着月。​」问：​「如何是提婆宗？​」师曰：​「银碗里盛雪。​」雪窦颂：​「老新开，端的别，解道银碗里盛雪。九十六个应自知，不知却问天边月。提婆宗提婆宗，赤幡之下起清风。​」云门见曰：​「他后老僧忌日，只消举此三转语，足以报恩。​」问僧：​「游山来，为佛法来？​」曰：​「清平世界，说甚么佛法。​」师曰：​「好个无事禅客。​」曰：​「早是多事了也。​」师曰：​「上座去年在此过夏了。​」曰：​「不曾。​」师曰：​「与么则先来不相识。​」下去。
