庐山之北有岩，如五指。下有石窟，可三丈余。师宴处其中，因号佛手岩和尚，不序弟子。有邻庵僧，为之供侍。常有异鹿锦囊鸟，驯扰其侧。江南李主三召不起，乃坚请就栖贤开堂。不逾月潜归岩室。一日示微疾，谓旁僧曰：​「日午吾去矣。​」及期僧报日午也，师下床行数步，屹然立化。岩上有松一株，同日枯槁。李主备香薪茶毗，塔于岩阴。