
> 上堂：​「进一步则迷理，退一步则失事，饶你一向兀然去，又同无情。​」僧问：​「如何得不同无情去？​」师曰：​「动转施为。​」曰：​「如何得不迷理失事去？​」师曰：​「进一步，退一步。​」僧作礼。师曰：​「向来有人恁么会？老僧不肯伊。​」曰：​「请师直指。​」师便打。太平兴国二年三月，谓门弟子曰：​「吾不久去汝矣，可砌个卵塔。​」五月二十三日工毕，师曰：​「后日子时行矣。​」及期，适云门、爽禅师、温门舜峰诸老夜话。侍者报三更。师索香焚之，合掌而化。
