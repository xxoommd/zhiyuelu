依云门，十八年为侍者。门凡接师，则呼曰：​「远侍者。​」师应诺。门曰：​「是甚么？​」如此者十八年，一日方悟。门曰：​「我乃今更不呼汝矣。​」师一日辞门，门曰：​「光含万象一句，作么生道？​」师拟议，门令更住三年。普请锄地次，有一僧曰：​「看俗家失火。​」师曰：​「哪里火？​」曰：​「不见那。​」师曰：​「不见。​」曰：​「瞎汉。​」是时一众皆言远上座败闕。后明教宽闻举，曰：​「须是我远兄始得。​」问：​「美味醍醐，为甚么变成毒药？​」师曰：​「导江纸贵。​」问：​「如何是西来的的意？​」师曰：​「坐久成劳。​」雪窦显颂云：​「一个两个千万个，脱却笼头卸却驮。左转右转随后来，子湖要打刘铁磨。​」

问：​「一子出家，九族解脱。目连为甚么母入地獄？​」师曰：​「确。​」将示寂，辞知府宋公珰曰：​「老僧行脚去。​」通判曰：​「这僧风狂，八十岁行脚去哪里？​」宋曰：​「大善知识，去住自由。​」归谓众曰：​「老僧四十年，方打成一片。​」言讫而逝。有僧参举道者，一日游山次，僧曰：​「香林道，老僧四十年求成一片不可得，此意如何？​」举曰：​「老僧也恁么。​」却问其僧：​「会么？​」曰：​「不会。​」举示偈曰：​「香林成一片，老僧也恁么。不待此月终，重为子决破。​」至月末，举遂迁化。