> 僧问：​「如何是佛？​」师曰：​「近火先焦。​」曰：​「如何是道？​」曰：​「泥里有刺。​」曰：​「如何是道中人？​」曰：​「切忌踏着。​」上堂：​「山僧入拔舌地狱去也。​」以手拽舌云：​「阿哪阿哪。​」上堂：​「古人底今人用，今人底古人为。古今无背面，今古几人知，哪呜咿。​」一九与二九，相逢不出手。上堂：​「有手脚无背面，明眼人看不见，天左旋地右转。​」拍膝云：​「西风一阵来，落叶两三片。​」示众云：释迦老子，四十九年说法，不曾道着一字；优波氇多，丈室盈筹，不曾度得一人。达摩不居少室，六祖不住曹溪，彼自无疮，勿伤之也。拍膝顾众云：​「且喜得天下太平。​」


