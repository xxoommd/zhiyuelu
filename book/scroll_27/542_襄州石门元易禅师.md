上堂：​「十方同聚会，个个学无为。此是选佛场，心空及第归。大众，只如闻见觉知未尝有间，作么生说个心空底道理，莫是见而不见，闻而不闻，谓之心空耶。错，莫是忘机息虑，万法俱捐，销能所以入玄宗。泯性相而归法界，谓之心空耶。错，恁么也不得，不恁么也不得，恁么不恁么总不得。未审毕竟作么生，还会么？良久曰：若实无为无不为，天堂地狱长相随。三尺杖子搅黄河，八臂那吒冷眼窥，无限鱼龙尽奔走。捉得循河三脚龟，脱取壳铁锥锥。吉凶之兆便分辉，借问东村白头老。吉凶未兆若何为，休休休，古往今来春复秋。白日腾腾随分过，更嫌何处不风流，咄。​」