> 游方至苏州瑞光，谒圆照。坐定，照特顾之，师便契旨。僧问：​「宝塔原无缝，如何指示人？​」师曰：​「烟霞生背面，星月绕檐楹。​」曰：​「如何是塔中人？​」师曰：​「竟日不干清世事，长年占断白云乡。​」曰：​「向上更有事也无？​」师曰：​「太无厌生。​」师所至，见佛菩萨行立之像，不敢坐，伊蒲塞馔，以鱼胾名者不食。其真诚应事，防心离过，类如此。大观三年十二月甲子，届三指谓左右曰：​「止有三日。​」届期而化，与圆照齐名，时号大小本。


