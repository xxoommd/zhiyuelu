> 古田陈氏子。生时异香满室，紫帽覆首。幼不茹荤，观诸经论如宿习。一日索浴更衣升座，四方檀信凑至，师说偈曰：​「吾年五十三，去住本无贪。临行事若何，不用口喃喃。​」俨然示寂。两日后，闻钟声忽复醒。自后四大轻安，身频出舍利。元丰中，本郡大旱，太守孙公请师祈雨，甘泽大沛。后凡有所祷辄应，不着所终。又有慧力善周禅师者，元佑元年十二月望日，沐浴净发，说偈曰：​「山僧住瑞筠，未尝形言句。七十三年来，七十三年去。​」言毕而逝，五日后须发再生，亦玉泉嗣。


