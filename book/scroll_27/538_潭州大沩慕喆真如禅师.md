上堂：​「月生一，大地茫茫谁受屈。月生二，东西南北没把鼻。月生三，善财特地向南参。​」所以道，放行则怛萨舒光，把住则泥沙匿曜。且道，放行是，把住是。良久云：​「圆伊三点永，万物自尖新。​」师室中问学者，赵州洗钵盂话，上人如何会？僧拟对，则师以手托之曰：​「歇去。​」自其分座接纳至终，未尝换机。师律身精严，放参罢，辄自作务，使令者在侧，如路人。绍圣二年十月八日，无疾说偈曰：​「昨夜三更，风雷忽作。云散长空，前溪月落。​」良久别众趋寂，阇维舍利斗许，大如豆，目睛齿爪不坏，分塔于京潭。