
> 提伽国人，姓毗舍罗。行化至中印度，有长者香盖携一子而来瞻礼曰：​「此子处胎六十岁，​《正宗》作「十六」​。尝有一仙，谓此儿骨相非常。今遇尊者，可舍令出家。​」祖即与落发，羯磨之际，祥光烛座，感舍利三七粒现前，自此精进忘疲。未几祖遂付法，说偈曰：​「真理本无名，因名显真理。受得真实法，非真亦非伪。​」偈已，即入灭尽三昧，而般涅槃。阇维收舍利，建塔于那烂陀寺。即敬王三十五年甲寅也。圭峰云：​「德力甚深，智能广大。国王信邪，躬持赤幡。请诸论主论义，论主皆屈，王自论亦屈，遂改邪心。​」
