> 南天竺国人也，姓毗舍罗。初求福业，兼乐辩论。后谒龙树大士。将及门，龙树知是智人，先遣侍者以满钵水置于座前。尊者睹之，即以一针投之而进，欣然契会。琅班觉颂云：​「龙猛盂中水，提婆毳上针。人人争得失，个个话浮沉。不睹云中雁，焉知沙塞深。农夫移片磉，磉下获黄金。​」

> 龙树即为说法，不起于座，现月轮相，语具《龙树章》​。祖既得法，后至迦毗罗国。彼有长者，曰梵摩净德。一日，园树生耳如菌，味甚美。唯长者与第二子罗联罗多取而食之。取已随长，尽而复生，自余亲属，皆不能见。祖知有宿因，遂至其家。长者乃问其故，祖曰：​「汝家昔曾供养一比丘，然此比丘道眼未明，以虚沾信施，故报为木菌。惟汝与子精勤供养，得以享之。​」又问：​「长者年多少？​」曰：​「七十有九。​」祖乃说偈曰：​「入道不通理，复身还信施。汝年八十一，此树不生耳。​」长者闻偈已，弥加叹伏。曰：​「弟子衰老，不能事师，愿舍次子，随师出家。​」祖曰：​「昔如来记此子，当第二五百年为大教主。今之相遇，盖符宿因。​」即与剃发。至巴莲弗城，闻诸外道欲障佛法。计之既久，祖乃执长幡入彼众中。彼问祖曰：​「汝何不前？​」祖曰：​「汝何不后？​」彼曰：​「汝似贱人。​」祖曰：​「汝似良人。​」彼曰：​「汝解何法？​」祖曰：​「汝百不解。​」彼曰：​「我欲得佛。​」祖曰：​「我灼然得佛。​」彼曰：​「汝不合得。​」祖曰：​「元道我得，汝实不得。​」彼曰：​「汝既不得，云何言得？​」祖曰：​「汝有我故，所以不得，我无我我，故自当得。​」彼辞既屈，乃问祖曰：​「汝名何等？​」祖曰：​「我名迦那提婆。​」彼既夙闻祖名，乃悔过致谢。时众中犹互兴问难，祖折以无碍之辩。由是归伏。

> 《正法眼藏》云：​「西天禁断钟鼓，谓之沙汰。经于七日，祖运神通登楼撞钟，诸外道众一时共集。至钟楼，其门封锁。乃问：『撞钟者谁？』祖曰：『天。』曰：『天者谁？』祖曰：『我。』曰：『我者谁？』祖曰：『你。』曰：『你者谁？』祖曰：『狗。』曰：『狗者谁？』祖曰：『你。』曰：『你是谁？』祖曰：『我。』曰：『我是谁？』祖曰：『天。』如是往返七度。外道一众知自负堕，奏闻国王再鸣钟鼓，大兴佛法。​」

> 告上足罗睺罗多，而付法眼，偈曰：​「本对传法人，为说解脱理。于法实无证，无终亦无始。​」付法已，入奋迅定，身放八光，而归寂灭。学众兴塔供养，汉文十九年庚辰也。


