> 不知何许人也。事迹颇异，居无定所。自印心于洞山，混俗闽川，不畜道具，不循律仪。冬夏惟披一衲，逐日沿江岸采掇虾蚬，以充其腹。暮即宿东山白马庙纸钱中。居民目为蚬子和尚。华严静禅师闻之，欲决真假，先潜入纸钱中。深夜师归，严把住曰：​「如何是祖师西来意？​」师遽答曰：​「神前酒台盘。​」严放手曰：​「不虚与我同根生。​」


