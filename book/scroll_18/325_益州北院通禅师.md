
> 初参夹山，问曰：​「目前无法，意在目前。不是目前法，非耳目之所到，岂不是和尚语？​」山曰：​「是。​」师乃掀倒禅床，叉手而立。山起来打一拄杖，师便下去。法眼云：​「此他掀倒禅床，何不便去？须待他打丁一棒去，意在甚么处？​」次参洞山，山上堂曰：​「坐断主人公，不落第二见。​」师出众曰：​「须知有一人不合伴。​」山曰：​「犹是第二见。​」师便掀倒禅床。山曰：​「老兄作么生？​」师曰：​「待某甲舌头烂，即向和尚道。​」后辞洞山拟入岭，山曰：​「善为。飞猿岭峻，好看。​」师良久，山召：​「通阇黎。​」师应诺。山曰：​「何不入岭去？​」师因有省，更不入岭。
