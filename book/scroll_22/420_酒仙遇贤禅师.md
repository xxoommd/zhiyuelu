姑苏长洲林氏子。母梦吞大珠而孕，生多异祥。貌伟怪，口容双拳。七岁尝沉大渊，而衣不润。遂去家师嘉禾永安可依，三十剃染圆具，往参龙华，发明心印。回居明觉院，惟事饮酒，醉则成歌颂、警道俗，因号酒仙。偈曰：​「绿水红桃花，前街后巷走百余遭，张三也识我，李四也识我。识我不识我，两个拳头那个大。两个之中一个大，曾把虚空一戳破。摩娑令教却恁么，拈取须弥枕头卧。扬子江头浪最深，行人到此尽沉吟。他时若到无波处，还似有波时用心。金斝又闻泛，玉山还报颓，莫教更漏促，趁取月明回。贵买朱砂画月，算来枉用工夫。醉卧绿杨阴下，起来强说真如。泥人再三叮嘱，莫教失却衣珠。一六二六，其事已足。一九二九，我要吃酒。长伸两脚眠一寣音忽起来天地还依旧。门前绿树无啼鸟，庭下苍苔有落花。聊与东风论个事，十分春色属谁家。秋至山寒水冷，春来柳绿花红。一点动随万变，江村烟雨蒙蒙。有不有，空不空，笊篱捞取西北风。生在阎浮世界，人情几多爱恶。只要吃些酒子，所以倒街卧路。死后却产娑婆，不愿超生净土。何以故？西方净土且无酒酤。​」师于祥符二年上元凌晨，浴罢就室，合拳右举，左张其口而化。