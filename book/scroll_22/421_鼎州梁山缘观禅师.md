> 会下有个园头参得禅，众中多有不信者。一日有僧去撩拨他，要其露个消息，乃问：​「园头何不出问堂头一两则话结缘？​」园头云：​「我除是不出问。若出，须教这老汉下禅床立地在。​」及梁山上堂，果出问曰：​「家贼难防时如何」山曰：​「识得不为冤。​」曰：​「识得后如何？​」山云：​「贬向无生国里。​」曰：​「莫是他安身立命处也无？​」山云：​「死水不藏龙。​」曰：​「如何不活水里龙？​」山云：​「兴波不作浪。​」曰：​「忽然倾湫倒岳时如何？​」梁山果然从法座上走下把住云：​「阇黎莫教湿着老僧袈裟角。​」径山果云：​「须知悟底人，与悟底人相见，自然纵夺可观。​」黄龙清云：​「梁山老汉，洞达机宜，堪称作者争奈借便开门，展转令人着賊。黄龙即不然，才见伊问家賊难防时如何？便与一刀两段，教伊永绝窺窬之地。然虽如是，忽有个衲僧出来，却指山僧云賊。賊。又作么生支遣？具眼者辨取。​」


