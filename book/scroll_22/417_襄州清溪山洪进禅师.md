> 在地藏时，居第一座。一日，地藏上堂，二僧出礼拜。奯曰：​「俱错。​」二僧无语，下堂请益修山主。修曰：​「汝自巍巍堂堂，却礼拜拟问他人，岂不是错？​」师闻之不肯。修乃问：​「未审上座又作么生？​」师曰：​「汝自迷暗，焉可为人。​」修愤然上方丈请益。藏指廊下曰：​「典座入库头去也。​」修乃省过。又一日，师问修山主曰：​「明知生是不生之理，为甚么为生死之所流？​」修曰：​「笋毕竟成竹去，如今作篾使还得么？​」师曰：​「汝向后自悟去在。​」修曰：​「某所见止如此，上座意旨又如何？​」师指曰：​「这个是监院房，那个是典座房。​」修即礼谢。师经行次，众僧隨从。乃谓众曰：​「古人有甚么言句？大家商量。​」时有从漪上座，出众拟问次。师曰：​「这没毛驴。​」漪涣然省悟。漪即参西院明者。


