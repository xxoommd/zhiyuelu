字洞宾，京川人也。唐末三举不第，偶于长安酒肆遇钟离权，授以延命术，自尔人莫之究。尝游庐山归宗，书钟楼壁曰：​「一日清闲自在身，六神和合报平安。丹田有宝休寻道，对境无心莫问禅。​」未几，道经黄龙山，睹紫云成盖，疑有异人。乃入谒，值龙击鼓升堂。龙见，意必吕公也，欲诱而进。厉声曰：​「座旁有窃法者。​」吕毅然出问：​「一粒粟中藏世界，半升铛内煮山川。且道此意如何？​」龙指曰：​「这守尸鬼。​」吕曰：​「争奈囊有长生不死药。​」龙曰：​「饶经八万劫，终是落空亡。​」吕薄讶，飞剑胁之，剑不能入。遂再拜，求指归。龙诘曰：​「半升铛内煮山川即不问，如何是一粒粟中藏世界？​」吕于言下顿契。作偈曰：​「弃却瓢囊摵碎琴，如今不恋汞中金。自从一见黄龙后，始觉从前错用心。​」龙嘱令加护。