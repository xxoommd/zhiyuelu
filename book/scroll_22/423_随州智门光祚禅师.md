
> 僧问：​「一切智智清净，还有地獄也无？​」师曰：​「阎罗王是鬼做。​」上堂：​「一法若有，毗卢堕在凡夫。万法若无，普贤失其境界。正当恁么时，文殊向甚么处出头？若也出头不得，金毛师子腰折。幸好一盘饭，莫待糁姜椒。​」上堂：​「山僧记得，在母胎中有一则语，今日举似大众。诸人不得作道理商量，还有人商量得么？若商量不得，三十年后不得错举。​」上堂：​「赫日里我人，云霧里慈悲，霜雪里假褐，雹子里藏身。还藏身得么？若藏不得，却被雹子打破髑髅。​」示众：​「数日好雨，且道雨从甚处来？若道从天降，那个是天？若道从地出，唤甚么作地？若更不会，所以古人道：『天地之前径，时人莫强移。个中生解会，眼上更安锥。』」
