
> 简州周氏子，外岁出家，依年受具。精究律藏，于性相诸经，贯通旨趣。常讲《金刚般若》​，时谓之周金刚。常谓同学曰：​「一毛吞海，海性无亏。纤芥投锋，锋利不动。学与无学，惟我知焉。​」后闻南方禅席颇盛，师气不平，乃曰：​「出家儿千劫学佛威仪，万劫学佛细行，不得成佛。南方魔子敢言直指人心，见性成佛，我当搂其窟穴，灭其种类，以报佛恩。​」遂担《青龙疏钞》出蜀，至澧阳路上，见一婆子卖饼，因息肩买饼点心。婆指担曰：​「这个是甚么文字？​」师曰：​「​《青龙疏钞》​。​」婆曰：​「讲何经？​」师曰：​「​《金刚经》​。​」婆曰：​「我有一问，你若答得，施与点心。若答不得，且别处去。​《金刚经》道：『过去心不可得，现在心不可得，未来心不可得。』未审上座点那个心？​」师无语，遂往龙潭。至法堂曰：​「久向龙潭，及乎到来，潭又不见，龙又不现。​」潭引身曰：​「子亲到龙潭。​」师无语，遂栖止焉。一夕侍立次，潭曰：​「更深何不下去？​」师珍重便出。却回曰：​「外面黑。​」潭点纸烛度与师。师拟接，潭复吹灭。师于此大悟，便礼拜。潭曰：​「子见个甚么？​」师曰：​「从今向去，更不疑天下老和尚舌头也。​」至来日，龙潭升座，谓众曰：​「可中有个汉，牙如剑树，口似血盆，一棒打不回头。他时向孤峰顶上，立吾道去在。​」师将疏钞堆法堂前，举火炬曰：​「穷诸玄辩，若一毫置于太虗；竭世枢机，似一滴投于巨壑。​」遂焚之。于是礼辞。抵沩山，挟复子上法堂，从西过东，从东过西，曰：​「有么？有么？​」山坐次，殊不顾盼。师曰：​「无。无。​」雪窦著语云：​「勘破了也。​」便出。至门首乃曰：​「虽然如此，也不得草草。​」遂具威仪，再入相见。才跨门，提起坐具曰：​「和尚。​」山拟取拂子，师便喝，拂袖而出。雪窦著语云：​「勘破了也。​」沩山至晚问首座：​「今日新到在否？​」座曰：​「当时背却法堂，著草鞋出去也。​」山曰：​「此子已后向孤峰顶上盘结草庵，呵佛骂祖去在。​」雪窦著语云：​「雪上加霜。​」复颂云：​「一勘破，二勘破，雪上加霜曾险堕。飞骑将军入虏庭，再得完全能几个。急走过，不放过，孤峰顶上草里坐。咄。​」圜悟勤云：​「雪窦道勘破，且道是勘破德山，为复勘破沩山。​」

> 妙喜曰：​「二尊宿恁么相见，每人失却一只眼。​」

> 小参，示众曰：​「今夜不答话，问话者三十棒。​」时有僧出礼拜，师便打。僧曰：​「某甲话也未问，和尚因甚么打某甲？​」师曰：​「汝是甚么处人？​」曰：​「新罗人。​」师曰：​「未跨船舷，好与三十棒。​」圆明密云：​「大小德山，龙头蛇尾。​」法眼云：​「大小德山，话作两概。​」圜悟勤云：​「虽则直截單提，各能扶竖德山。要且只扶得末后句，未扶得最初句在。且作么生是德山最初句？大鵬欲展摩霄翅，谁顾崩騰六合云。​」又云：​「若作两概会，且得没交涉。便作龙头蛇尾会，且得没交涉。既不恁么会，毕竟作么生？且道二老宿，为甚么却如此拈？诸人试著眼看。​」雪突显云：​「此二老宿，虽善裁长补短，舍重从轻，要见德山老汉。亦未可在。何故？殊不知德山握閫外之威权，有当断不断不招其乱底剑。诸人要识新罗僧么，只是撞着露柱底瞎汉。​」圜悟勤又云：​「雪窦道新罗僧便是撞着露柱底瞎汉，甚么处是这僧瞎处？人多情解道：等他德山道你是甚么处人，当时便以坐具劈面摵。痴人。若如此，德山便放你也。且道毕竟甚么处是这僧瞎处，师便打。​」玄覺云：​「丛林中唤作膈下语，且从。只如德山道问话者三十棒，意作么生？​」大愚芝云：​「时人尽道：德山作家用得好，若与么会，还曾梦见么？大愚道：德山被这僧一推，直得瓦解冰消。虽然如是，今日覓这一个尊宿，也大难得。​」

> 示众：​「道得也三十棒，道不得也三十棒。​」临济闻得，谓洛浦曰：​「汝去问他，道得为甚么也三十棒？待伊打汝，接住棒送一送，看伊作么生？​」浦如教而问，师便打。浦接住送一送，师便归方丈。浦回举似临济，济曰：​「我从来疑着这汉。虽然如是，你还识德山么？​」浦拟议，济便打。臨济侍立次，师曰：​「困。​」济曰：​「老汉寱语作么？​」师便打。济掀倒禅床，师便休。雪窦云：​「二员作者，具啐啄同时眼，啐啄同时用。雪窦拟向猛虎口中夺鹿，饥鷹爪下分兔。敢谓临济德山二俱瞎汉，有人辨得，天下横行。​」妙喜曰：​「你看他了事汉，等闲驀路相逢，自然各各有出身之路。后来云峰悦禅师拈云：此二员作家，一拶一捺，略露风规，大似把手上高山。虽然如是，未免旁观者丑。且道谁是旁观者？良久喝一喝。据妙喜所见，云峰亦未免和泥合水。好与这两个老汉，一状领过，一坑埋却。且道过在甚么处？​」

> 龙牙问：​「学人仗馍䥺剑拟取师头时如何？​」师引颈近前曰：​「團。​」牙曰：​「头落也。​」师嗬呵大笑。牙后到洞山，举前话，山曰：​「德山道甚么」牙曰：​「德山无语。​」洞曰：​「莫道无语，且将德山落底头呈似老僧看。​」牙方省，便忏谢。有僧举似师，师曰：​「洞山老人不识好惡，这汉死来多少时，救得有甚么用处？​」有僧相看，乃近前作相扑势。师曰：​「与么无礼，合吃山僧手里棒。​」僧拂袖便行。师曰：​「饶汝如是，也只得一半。​」僧转身便喝。师曰：​「须是我打你始得。​」曰：​「诸方有明眼人在。​」师曰：​「天然有眼。​」僧擘开眼曰：​「猫。​」便出。师曰：​「黄河三千年一度清。​」师令侍者唤义存，存上来。师曰：​「我自喚义存，汝又来作甚么？​」存无对。雪峰问：​「从上宗乘，学人还有分也无？​」师打一棒曰：​「道甚么？​」曰：​「不会。​」

> 至明日请益，师曰：​「我宗无语句，实无一法与人。​」峰因此有省。岩头闻之曰：​「德山老人一条眷梁骨，硬似铁，拗不折。虽然如此，于唱教门中，犹较些子。​」保福问招庆：​「只如岩头出世，有何言教过于德山，便恁么道。​」庆云：​「汝不见岩头道：『如人学射，久久方中。』」福云：​「中后如何？​」庆云：​「展阇黎，莫不识痛痒。​」福云：​「和尚今日非唯举话。​」庆云：​「展阇黎是甚么心行？​」明招云：​「大小招庆，错下名言。​」

> 僧参，师问维那：​「今日几人新到？​」曰：​「八人。​」师曰：​「唤来一时生按着。​」上堂：​「及尽知也，直得三世诸佛口挂壁上，犹有一人呵呵大笑。若识此人，参学事毕。​」或作德山密语。投子青云：​「德山大似藏尽楚天月，犹存汉地星。​」上堂：​「若也于己无事，则勿妄求。妄求而得，亦非得也。汝但无事于心，无心于事，则虚而灵，空而妙。若毛端许言之本末者，皆为自欺。何故？毫厘系念，三途业因，瞥尔情生，万劫羁锁。圣凡名号尽是虚声。殊相劣形皆为幻色。汝欲求之，得无累乎？及其厌之，又成大患，终为无益。​」示众云：诸子从朝至暮，有甚么事？莫要逞驴唇马觜，问德山老汉么。我且不怕你，未审诸子有何疑虑？近来末法时代，多有鬼神，群队傍家走言。我是禅师，未审学得多少禅道。说似老汉来，你诸方老秃奴，教汝修行作佛，傍家走，成得几个佛也。你若无可学，又走作甚么？若有学者，你将取学得底来，呈似老汉看。一句不相当，须吃痛棒始得。你被他诸方老秃奴魔魅着，便道我是修行人，打硬作模作样，恰似得道底人面孔。莫取次用心，万劫千生轮回三界，皆为有心。何以故？心生则种种法生，若能一念不生，则永脱生死，不被生死缠缚。要行即行，要坐即坐，更有甚么事。仁者，我见你诸人，到处发心，向老秃奴会下，学佛法荷负。不惜身命，皆被钉却诸子眼睛，断诸子命根。三二百个淫女相似，道我主化建立法幢，为后人开眼目，自救得么？仁者，如此说修行，你岂不闻道：老胡经三大阿僧祇劫修行，即今何在？八十年后死去，与你何别？诸子莫狂，劝你不如休歇去，无事去。你瞥起一念心，便是魔家眷属，破戒俗人。你见德山出世，十个五个，总拟聚头来难问。待教结舌无言，你是偻罗儿。今何不出来，破布袋里盛锥子，不出头，是好手。我要问你，实底莫错。仁者，波波地傍家走，道我解禅解道，点胸点肋，称杨称郑，到这里须尽吐却始得无事。你但外不著声色，内无能所知解，体无凡圣，更学甚么？设学得百千妙义，只是个吃疮疣鬼，总是精魅。我这个虚空，道有且不是有，道无且不是无，言凡不凡，言圣不圣，一切处安著他不得，与你万法为师。这个老汉，不敢謗他，所以老胡吐出许多方便涕唾，教你无事去。莫向外求，你更不肯。欲得采集殊胜言句，蕴在胸襟，巧说言辞，以舌头取办。高著布裙，贵图人知，道我是禅师，要出头处。若作如此见解，打那鬼骨臀，入拔舌地獄有日在。到处觅人道，我是祖师门下客，却被他问着本分事。口似木檳，便却与他说菩提涅槃真如解脱。广引三藏言教，是禅是道，诳他闾阎，有甚么交涉，谤我先祖。德山老汉见处即不然，这里佛也无，法也无，达摩是老臊胡，十地菩萨是担粪汉，等妙二觉是破戒凡夫，菩提涅槃是系驴概，十二分教是鬼神簿。拭疮脓纸，四果三贤初心十地是守古墓鬼。自救得也无，佛是老胡矢橛，我先祖下至此，​《会元》載之。云门偃云：​「赞佛贊祖，须是德山老人始得。​」仁者莫错，身被疮疣衣，学甚么事，饱吃饭了。说真如涅槃，皮下还有血么？须是个丈夫始得。汝莫爱圣，圣是空名。向三界十方世间，若有一塵一法可得，与你执取生解，保任贵重者，尽落天魔外道，是有学得底，亦是依草附木精魅野狐。诸子，老汉此间无一法与你诸人作解会。自己亦不会禅，老汉亦不是善知识，百无所解，只是屙矢放尿，乞食乞衣，更有甚么事。德山老汉劝你，不如本分去，早休歇去，莫学颠狂。每人担个死尸，浩浩地去。到处向老秃奴口里，爱他涕唾吃。便道我是入三界，修蕴积行，长养圣胎，愿成佛果。如斯等辈，德山老汉见之，似毒箭人心，花针乱眼。辜负先祖，带累我宗，图他道我是出家儿。如此消他十方施主水，也消不得。莫算道，敢向他国王地上行，父母不供甘旨，岂为无事。莫错用心，阎罗王征你草鞋钱有日在，穿你鼻孔缆着橛上，偿他宿债。莫言老汉不道，是你诸人大似有福，遇着德山出世，与你解去绳索，脱却笼头，卸却背驮，作个好人去。三界六道收摄你不得，更无别法，是个烜赫虚空，无碍自在，不是你庄严得底物。从佛从祖，皆传此法，而得出离。一大藏教。只是整理你今时人，诸子莫向别处求觅。乃至达摩小碧眼胡僧到此来，也只是教你无事去，教你莫造作。著衣吃饭，属矢送尿，更无生死可怖，亦无涅槃可得，无菩提可证。只是寻常一个无事人。第一莫拱手作禅师，觅个出头处，巧言语魔魅后生，欲得人唤作长老，自己分上都没交涉。徒知心识浩浩地，日夜捏怪不休，称杨称郑，我是江西马大师宗徒。德山老汉且不是你群队人，我见石头和尚，不识好恶，老汉所以骂伊。诸子，你但莫著声色名言句义境致，机关道理，善恶凡圣，取舍攀缘，染净明暗，有无诸念，可中与么得，方是个无事人。佛亦不如你，祖亦不如你，仁者莫走蹋，汝脚板阔去，别无禅道可学。若有学得者，即是二头三首外道见解，亦无神通变现可得。汝道神通是圣，诸天龙神五通神仙外道修罗亦有神通，应可是佛也。孤峰独宿，一食卯斋，长坐不卧，六时礼念，疑他生死，老胡有言，诸行无常，是生灭法。若言人定凝神静虑得者，尼乾子等诸外道师，亦入得八万劫大定，莫是佛否？明知邪见精魅。仁者，老胡不是圣，佛是老胡矢橛，且要仁者辨取好恶，莫著人我，免被诸圣橛、菩提概，解脱殊胜，名言妙义，没溺系缚汝。何以故？一念妄心不尽，即是生死相续。仁者，时不待人，莫因循过日，时光可惜，老汉不图你田舍奴荷负。若肯即信取，若不肯，每人有个矢钵担取去，老汉亦不求你。诸方大有老秃奴，取一方处所，说禅说道，你急去学取抄取，我此间终无一法与你诸人。仁者问取学取，以为知解，老汉不能入拔舌地狱。若有一尘一法示诸人说，言有佛有法，有三界可出者，皆是野狐精魅。诸仁者，欲识得么，只是个虚空，尚无纤尘可得。处处清净，光明洞达，表里莹彻，无事无依，无栖洎处，有甚么事？老汉从生至死，只是个老比丘。虽在三界生，而无垢染，欲得出离，何处去？设有去处，亦是笼槛。魔得其便，仁者莫用身心无可得。只要一切时中，莫用他声色，应是从前行履处，一时放却，顿脱羁锁，永离盖缠。一念不生，即前后际断，无思无念，无一法可当情。仁者作么生拟下口嘴，你多知解，还曾识渠面孔么？出家儿，乃至十地满心菩萨，觅他踪迹不着。所以诸天欢喜，地神捧足，十方诸佛赞叹，魔王啼哭，何以故？缘此虚空活鱍鱍地，无根株，无住处，若到这里，眼光定动，即没交涉。仁者，莫求佛，佛是大杀人贼，赚多少人，入淫魔坑。莫求文殊普贤，是田舍奴，可惜许，堂堂一个丈夫儿，吃他毒药便了，拟作禅师面孔，见神见鬼，向后狂乱傍家走。觅师婆打瓦卜去，被无知老秃奴，便即与卜道，教你礼祖师鬼、佛鬼、菩提涅槃鬼，是小淫女子。不会便问：如何是祖师西来意？这老秃奴，便打禅床作境致，竖拂子云：好晴好雨好灯笼。巧述言词，强生节目，言有玄路，鸟道展手。若取如是说，如将宝器贮于不净，如将人粪作栴檀香。仁者，彼既丈夫我亦尔，怯弱于谁？竟日就他诸方老秃奴口嘴，接他涕唾吃，了无惭无愧，苦哉。苦哉。狂却子去，因果分明，水牯牛牵犁拽耙，眼睛突出，气力不登。大棒打你脊，却佛衣食道，我修行了也。若不明大理，饶你去佛肚里过来，只是个能行底矢橛，不曾遇着好人，便即认得六根门头光影，向口里说取露布，是隐言妙句，光彩尖新，争奈你自家无分。仁者，是别人涕唾，更有一辈，三三两两聚头商量，甚么处无事好？经冬过夏，快说禅道，有知解会义理。仁者，总作如此见解，觅便宜，岂有如此道理。入地狱有日在，莫道不向诸子说。到处菜不择一茎，柴不搬一束，一朝福尽，只是吃草去。虚消信施，滥称参学，更作禅师模样，无益于人。自己分上，十二时中行履处，心常附物，见人只欲妖媚掉尾子，指东话西，眼里口边，果然不见，只欲将相似语，勘当解处。老汉与你诸人何别？郎君子莫取一期眼，下口快吃他毒药了。似贪淫女人，不持斋戒，瞎秃奴，群羊僧，颠却他人入地狱。仁者莫取次看册子，寻句义，觅胜负，一递一口，何时休歇。老汉相劝，不是恶事，切须自带眼目，辨取清浊，是佛语是魔语，莫受人惑。所以殊胜名言，皆是老胡一期方便施设。切须休歇去，莫倚一物，领他言语作解会。

> 拣择亲疏，浮虚诈伪，记他闲言长语，皆是比量。仁者，老汉只恐诸子堕坑落堑，作薄福业事褫唇嘴，得少为足，向静处立，不肯进前。自惑诸境，乱走他人，由巡万法，盖为不信虚空，本来无事，增减他不得。你诸人，好似老鸦身在虚空，心在粪堆上，只觅死物吃。诸子莫道，德山老汉，不曾人丛林商量，高声骂取。无人情，不怕业，只为诸子不守分。驰骋四方，傍他门户，恰似女姑鬼，传言送语，依事作解，心迹不忘，自犹不立，常负死尸，担枷带锁，五百一千里，来到德山面前，八字立地。如欠伊禅道相似，和尚须为或说，指示我老汉全体作用，大棒铠遮田舍奴，骂贼矢孔面，不识好恶。到我这里，恰似遇澧州人，煮鱼羹烂臛一顿，且图你放下重担，去却枷锁，作个好人去，还肯么？若肯即住，不肯一任脱去。珍重。示众：​「有言时，骑虎头收虎尾，第一句下明宗旨。无言时，觌露机锋，如同电拂。​」

> 师因疾，僧问：​「还有不病者也无？​」师曰：​「有。​」曰：​「如何是不病者？​」师曰：​「阿哪。阿哪。​」师复告众曰：​「扪空追响，劳汝心神，梦觉觉非，竟有何事？​」言讫，安坐而化。即唐咸通六年十二月三日也。
