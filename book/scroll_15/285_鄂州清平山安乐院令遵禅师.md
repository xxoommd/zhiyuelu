> 初参翠微，便问：​「如何是西来的的意？​」微曰：​「待无人即向汝说。​」师良久曰：​「无人也请和尚说。​」微下禅床引师人竹园。师又曰：​「无人也请和尚说。​」微指竹曰：​「这竿得恁么长，那竿得恁么短。​」师虽领其微言，犹未彻其玄旨。出住大通，举初见翠微机缘谓众曰：​「先师入泥入水为我，自是我不识好恶。​」师自此化导。僧问：​「如何是大乘？​」曰：​「井索。​」​「如何是小乘？​」曰：​「钱索。​」​「如何是有漏？​」曰：​「策篱。​」​「如何是无漏？​」曰：​「木杓。​」法云秀云：​「大乘小乘，井索钱索。有漏无漏，策篱木杓。​」法昌遇和尚垂语云：​「我要一个不会禅底做国师。​」

> 妙喜曰：​「且道是醍醐句，毒药句？​」


