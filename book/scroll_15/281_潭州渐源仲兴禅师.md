
> 在道吾为侍者，因过茶与吾，吾提起盞曰：​「是邪是正？​」师义手近前目视吾。吾曰：​「邪则总邪，正则总正。​」师曰：​「某甲不恁么道。​」吾曰：​「汝作么生？​」师夺盏子提起曰：​「是邪是正？​」吾曰：​「汝不虚为吾侍者。​」师便礼拜。一日侍吾往檀越家吊慰，师拊棺曰：​「生耶死耶？​」吾曰：​「生也不道，死也不道。​」师曰：​「为甚么不道？​」吾曰：​「不道。不道。​」归至中路，师曰：​「和尚今日须与某甲道，若不道，打和尚去也。​」吾曰：​「打即任打，道即不道。​」师便打。吾归院曰：​「汝宜离此去，恐知事得知不便。​」师乃礼辞，隐于村院。经三年后，忽闻童子念观音经，至应以比丘身得度者，即现比丘身，忽然大省。遂焚香遥礼曰：​「信知先师遗言终不虚发，自是我不会，却怨先师。先师既没，惟石霜是嫡嗣，必为证明。​」乃造石霜，霜见便问：​「离道吾后到甚处来？​」师曰：​「只在村院寄足。​」霜曰：​「前来打先师因缘会也未？​」师起身进前曰：​「却请和尚道一转语。​」霜曰：​「不见道：生也不道，死也不道。​」师乃述在村院得底因缘，遂礼拜石霜，设斋忏悔。他日持锹复到石霜，于法堂上，从东过西，从西过东。霜曰：​「作么？​」师曰：​「觅先师灵骨。​」霜曰：​「洪波浩渺，白浪滔天，觅甚先师灵骨？​」师曰：正好著力，霜曰：​「这里针札不入，著甚么力？​」源持锹肩上便出。太原乎代云：​「先师灵骨犹在。​」雪窦颂：​「兔马有角，牛羊无角。绝毫绝厘，如山如岳。黄金灵骨今犹在，白浪滔天何处着？无处着，只履西归曾失却。​」

> 圜悟勤云：​「有者错会道：不道便是道，无句是有句。

> 兔马无角，却云有角。牛羊有角，却云无角。且得没交涉。殊不知古人千变万化，现如此神通，只为打破你这精灵鬼窟。若透得去，不消一个了字。兔马有角，牛羊无角。绝毫绝厘，如山如岳。这四句，便似摩尼宝珠一顆相似，雪窦浑仑地吐在你面前了也，后来只是据款结案。​」

> 一日，宝盖和尚来访，师便卷起帘子，在方丈内坐。盖一见乃下却帘，便归客位。师令侍者传语：​「长老远来不易，犹隔津在。​」盖擒住侍者与一掌，者曰：​「不用打某甲，有堂头和尚在。​」盖曰：​「为有堂头老汉，所以打你。​」者回举似师，师曰：​「犹隔津在。​」
