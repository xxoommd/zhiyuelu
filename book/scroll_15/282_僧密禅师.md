> 与洞山行次，忽见白兔走过，师曰：​「俊哉。​」洞曰：​「作么生？​」师曰：​「大似白衣拜相。​」洞曰：​「老老大大作这个说话。​」师曰：​「你作么生？​」洞曰：​「积代簪缨，暂时落魄。​」师把针次，洞山问曰：​「作甚么？​」师曰：​「把针。​」洞曰：​「把针事作么生？​」師曰：​「针针相似。​」洞曰：​「二十年同行，作这个语话，岂有与么功夫？​」师曰：​「长老又作么生？​」洞曰：​「如大地火发底道理。​」师问：​「智识所通，莫不游践。径截处乞师一言。​」洞曰：​「师伯意何得取功。​」师因斯顿觉，下语非常。后与洞山过独木桥，洞先过了，拈起木桥曰：​「过来，过来。​」师唤价阇黎，洞乃放下桥木。


