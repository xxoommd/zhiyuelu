
> 始经村墅，闻巫者乐神云：​「识神无？​」忽然省悟。后参常禅师，印其所解。复游德山之门，法味弥著。住后凡上堂，戴莲华笠，披襕执简，击鼓吹篷。口称鲁三郎神，识神不识神。神从空里来，却往空里去。便下座。有时曰：​「打动关南鼓，唱起德山歌。​」僧问：​「如何是祖师西来意？​」师以简揖曰：​「喏！」赵州访师，师乃著豹皮裤，执吉獠棒，在三门下，翘一足等候。才见州，便高声唱喏而立。州曰：​「小心只候着。​」师又唱喏一声而去。
