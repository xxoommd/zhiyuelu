> 青社李氏子。七龄颖异，往妙相寺出家，试经得度。习《百法论》未几叹曰：​「三只途远。自困何益？​」乃入洛听《华严》五年，反观文字，一切如肉受串，处处同其义味。尝讲至诸林菩萨偈曰：​「即心自性。​」忽猛省曰：​「法离文字，宁可讲乎？​」即弃去游方。至于浮山，时圆鉴禅师居会圣岩，梦得俊鹰畜之。既觉而师届旦至，鉴以为吉，礼延之。令看外道问佛、不问有言、不问无言因缘。经三载，一日问曰：​「汝记得话头么？试举看。​」师拟对，鉴掩其口。师了然开悟，遂礼拜。鉴曰：​「汝妙悟玄机耶？​」师曰：​「设有也须吐却。​」时资侍者在旁曰：​「青华严今日如病得汗。​」师回顾曰：​「合取狗口。若更叨叨，我即便呕。​」自此复经三年，鉴时出洞下宗旨示之，师悉妙契。遂付以大阳衣履曰：​「代吾续洞上宗风，善自护持，无留此间。​」复令见圆通秀禅师。师至彼，无所参问，惟嗜睡而已。执事白通，通即曳杖入堂。见师正睡，乃击床呵曰：​「我这里无闲饭与上座吃了打眠。​」师曰：​「和尚教某何为？​」通曰：​「何不参禅去。​」师曰：​「美食不中饱人吃。​」通曰：​「争奈大有人不肯上座。​」师曰：​「待肯，堪作甚么？​」通曰：​「上座曾见甚么人来？​」师曰：​「浮山。​」通曰：​「怪得恁么顽赖。​」遂握手相笑，归方丈。师平生不蓄长物，敝衲楮衾而已。初投子大同大师有记曰：​「吾塔若红，是吾再来。​」邦人偶修塔，作玛瑙色。未几而师领院事，山中素无水，众苦之。忽有泉出山石间，甘凉清洁，郡守贺公，遂名之为再来泉。元丰六年五月四日，盥沐升堂，别众罢，写偈曰：​「两处住持，无可助道。珍重诸人，不须寻讨。​」投笔而化。


