得法于洞山。一日，与泐潭澄上蓝溥坐次，潭问：​「闻郎中道，夜坐连云石，春栽带雨松。当时答洞山甚么话？​」公曰：​「今日放衙早。​」潭曰：​「闻答泗州大圣扬州出现语，是否？​」公曰：​「别点茶来。​」潭曰：​「名不虚传。​」公曰：​「和尚早晚回山？​」潭曰：​「今日被上蓝觑破。​」蓝便喝，潭曰：​「须你始得。​」公曰：​「不奈船何，打破序斗。​」公入上蓝僧堂，问首座：​「年多少？​」曰：​「六十八。​」公曰：​「僧腊多少。​」曰：​「四十七夏。​」公曰：​「圣僧得几夏？​」曰：​「与虚空齐受戒。​」公拍板头曰：​「下官吃饭，不似首座吃盐多。​」