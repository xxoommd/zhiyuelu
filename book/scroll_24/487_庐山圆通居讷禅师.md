生而英特，读书过目成诵。初以义学冠两川，耆年多下之。会有禅者自南方来，以祖道相策发，因出蜀。放浪荆楚，久之无所得。复西至襄州洞山，留止十年，读《华严论》至曰「须弥在大海中，高八万四千由旬，非手足攀揽可及。以明八万四千尘劳山，住烦恼大海。众生有能于一切法无思无为，即烦恼自然枯竭。尘劳成一切智之山，烦恼成一切智之海。若更起心思虑，即有攀缘，即尘劳愈高，烦恼愈深，不能以至诸佛智顶也。​」三复之叹曰：​「石巩云：『无下手处。』而马祖曰：『旷劫无明。』今日一切消灭，非虚语也。​」住圆通时，仁宗闻其名，诏住净因院。将亲召对，师称目疾不赴，举大觉琏以自代。临众简严，不妄言笑，常习定。初叉手自如，中夜渐升至膺。侍者每视以候鸡鸣，其精进如此。熙宁四年三月十六日，无疾而化。