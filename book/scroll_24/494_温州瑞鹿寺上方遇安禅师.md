师事天台。阅《首楞严经》​，到「知见立知，即无明本，知见无见，斯即涅（槃）​」​，师乃破句读曰：​「知见立，知即无明本。知见无，见斯即涅禁。​」于此有省，有人语师曰：​「破句了也。​」师曰：​「此是我悟处，毕生不易。​」时谓之安《楞严》​。至道元年春，将示寂，法嗣蕴仁侍立，师说偈示之曰：​「不是岭头携得事，岂从鸡足付将来。自古圣贤皆若此，非吾今日为君裁。​」付嘱已，澡身易衣安坐，令舁棺至室，良久自入棺。经三日，门人启棺，睹师右胁吉祥而卧。四众哀恸，师乃再起，升堂说法，呵责垂诫：​「此度更启吾棺者，非吾之子。​」言讫复入棺长往。幻寄曰：​「安师不但读《楞严》破句，示寂也破句。​」