> 在大阳作园头，种瓜次。阳问：​「甜瓜何时得熟？​」师曰：​「即今熟烂了也。​」曰：​「拣甜底摘来。​」师曰：​「与甚么人吃？​」曰：​「不入园者。​」师曰：​「未审不入园者还吃也无？​」曰：​「汝还识伊么？​」师曰：​「虽然不识，不得不与。​」阳笑而去。僧问：​「娑竭出海乾坤震，觌面相逢事若何？​」师曰：​「金翅鸟王当宇宙，个中谁是出头人。​」曰：​「忽遇出头时又作么生？​」师曰：​「似鹘捉鸠君不信，髑髅前验始知真。​」曰：​「恁么则叉手当胸，退身三步也。​」师曰：​「须弥座下乌龟子，莫待重遭点额回。​」幻寄曰：​「剖公着賊不知，更授之太阿，可悲可痛。​」

> 卧疾次，大阳问：​「是身如泡幻，泡幻中成办。若无个泡幻，大事无由办。若要大事办，识取个泡幻。作么生？​」师曰：​「犹是这边事。​」阳曰：​「那边事作么生？​」师曰：​「匝地红轮秀，海底不栽花。​」阳笑曰：​「乃尔惺惺耶？​」师喝曰：​「将谓我忘却。​」竟尔趋。


