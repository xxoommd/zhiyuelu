> 上堂，有僧出来，画一圆相，师拈拄杖。僧拟议，师便打曰：​「道。​」僧曰：​「不道。​」

> 师曰：​「为甚么不道？​」僧曰：​「三世诸佛不出于此。​」师又打。寻时趁出，乃曰：​「教中道，以手指比丘，犯波逸提罪。山僧今日入地獄如箭射。​」上堂：​「山僧因看《华严金师子章》第九《由心回转善成门》​，又释曰：如一尺之镜，纳重重之影像。若然者，道有也得，道无也得，道非亦得，道是亦得。虽然如是，更须知有拄杖头上一窍。若也不会，拄杖子穿灯笼，入佛殿，撞着释迦，磕倒弥勒，露柱拊掌呵呵大笑。你且道笑个甚么？​」卓拄杖下座。上堂：​「汝等诸人在我这里过夏，与你点出五般病：一不得向万里无寸草处去。二不得孤峰独宿。三不得张弓架箭。四不得物外安身。五不得滞于生杀。何故？一处有滞，自救难为。五处若通，方名导师。汝等诸人若到诸方，遇明眼作者，与我通个消息，贵得祖风不坠。若是常徒，即便寝息。何故？裸形国里夸服饰，想君太煞不知时。​」


