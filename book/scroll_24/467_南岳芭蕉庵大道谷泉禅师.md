> 性耐垢污。拨置戒律，眼盖衲子，所至丛林辄删去，师不以介意。造汾阳，谒昭禅师。阳奇之，密授记莂。南归放浪湘中，闻慈明住道吾，往省觐。慈明问曰：​「白云横谷口，道人何处来？​」师左右顾曰：​「夜来何处火，烧出古人坟。​」慈明呵曰：​「未在更道。​」师乃作虎声。慈明以坐具撼之，师接住推明置禅床上，明却作虎声。师大笑曰：​「我见七十余员善知识，今日始遇作家。​」山有湫，毒龙所蛰。堕叶触波，必雷雨连日，过者不敢喘。师与明暮归，时秋暑，捉明衣曰：​「可同浴。​」明掣肘径去。于是师解衣跃入，霹雳随至。腥风吹雨，林木振摇。明蹲草中，意师死矣。须臾晴霁，忽引颈出波间曰：​「因。​」明尝遣南公谒师，师与语惊曰：​「五州管内，乃有此匾头道人耶。​」及南公住法轮，师复以偈招之。南公以师坦荡忽绳墨，戏酬以偈曰：​「饮光论劫坐禅，布袋经年落魄。疥狗不愿生天，却笑云中白鹤。​」后住保真庵，盖衡湘最险绝处。

> 夜地坐祝融峰下，有大蟒盘绕之，师解衣带缚其腰，中夜不见。明日杖策，遍山寻之，衣带缠枯松上，盖松妖也。倚遇上座来参，问：​「庵主在么？​」师曰：​「谁？​」曰：​「行脚僧。​」师曰：​「作甚么？​」曰：​「禮拜庵主。​」师曰：​「恰值庵主不在。​」曰：​「你誓。​」师曰：​「向道不在，说甚么你我。​」拽棒趁出。遇次日再来，师又趁出。遇一日又来，问：​「庵主在么？​」师曰：​「谁？​」曰：​「行脚僧。​」揭帘便入。师拦胸扭住曰：​「我这里狼虎纵横，尿床鬼子，三回两度来讨甚么？​」曰：​「人言庵主亲见汾阳来。​」师解衣抖擻曰：​「你道我见汾阳有多少奇特？​」曰：​「如何是庵中主？​」师曰：​「入门须辨取。​」曰：​「莫只这便是么？​」师曰：​「赚却几多人？​」曰：​「前言何在？​」师曰：​「听事不真，唤钟作瓮。​」曰：​「万法泯时全体现，君臣合处正中邪去也。​」师曰：​「驴汉不会便休，乱统作么？​」曰：​「未审客来将何祗待？​」师曰：​「云门胡饼赵州茶。​」曰：​「恁么则谢师供养去也。​」师叱曰：​「我这里火种也未有，早言谢供养。​」尝过衡山县，见屠者斫肉，立其旁作可怜态，指其肉，又指其口。屠问曰：​「汝哑耶？​」即肯首。屠怜之，割巨脔置钵中。师喜出望外，发谢而去。一市大笑，而师自若，以杖荷大酒瓢，往来山中。人问：​「瓢中何物？​」曰：​「大道浆也。​」自作偈曰：​「我又谁管你天谁管你地，着个破纸袄，一味工打睡。一任金乌东上玉兔西坠，荣辱何预我，兴亡不相关。一条拄杖一葫芦，闲走南山与北山。​」醉卧山路间，大雪起，作偈曰：​「今朝甚好雪，纷纷如秋月。文殊不出头，普贤呈丑拙。​」嘉佑中，现子冷清，妖言诛。师坐清曾经由庵中，决杖配彬州牢城。盛暑负土经通衢，弛担说偈曰：​「今朝六月六，谷泉被气縬。不是上天堂，便是入地狱。​」言讫微笑，洎然如蝉蜕。阇维舍利不可胜数，彬人塔之，至今祠焉。洪觉范赞曰：​「无为子曰：『生者人之所贵，死者人之所畏。耻者人之所避，而泉不贵其贵。』不畏其畏，不避其避，此其所以如是。吾不知其真，吾不知其伪，将质之于天地。方是时，丛林以肃严相尚，沙门以修洁相高。一有指目，重为愧耻，故泉有以矫之耳。其号泉大道，若非苟然。​」


