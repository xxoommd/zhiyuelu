得法于洞山。师夜则顶戴观世音菩萨像而诵其号，必满十万乃寝。自是世间经书章句，不学而能，作《原教论》十万余言，以抗宗韩排佛之说。读者畏服。后居永安兰若，著《禅门定祖图》​《传法正宗记》​《辅教编》​，上进，仁宗嘉赏，令编次入藏，赐号明教。熙宁五年六月四日，晨兴写偈曰：​「后夜月初明，吾今独自行。不学大梅老，贪闻鼯鼠声。​」至中夜而化，阇维不坏者五，顶、耳、舌、童真及常所持数珠。顶骨出舍利，红白晶洁，状如大菽。道俗合诸不坏，葬于故居永安院之左。师藤州镗津李氏子。奉律甚严，苦硬清约之风，足以配钟山僧远。尝有书与月禅师曰：​「数年来欲制纸被一翻，以御苦寒。今幸已成之，想闻之大笑也。​」东坡曰：​「吾入吴尚及见嵩，其为人常嗔，盖以嗔为佛事云。​」