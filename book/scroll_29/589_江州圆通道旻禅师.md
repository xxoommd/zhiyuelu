
> 世称古佛，兴化蔡氏子。母梦吞摩尼宝珠有娠。生五岁，足不履口不言。母抱游西明寺，见佛像遽履地合爪称南无佛，人大异之。既出家遍参。后至泐潭，一见器之。师陈列参所得，不蒙印可。潭举世尊拈花，迦叶微笑语以问。复不契。后侍潭行次，潭以拄杖架肩长嘘曰：​「会么？​」师拟对，潭便打。有顷复拈草示之曰：​「是甚么？​」师亦拟对，潭遂喝，于是顿明大法，作拈花势。乃曰：​「这回瞒旻上座不得也。​」潭挽曰：​「更道。更道。​」师曰：​「南山起云，北山下雨。​」即礼拜，潭首肯。
