> 参五祖，祖举「赵州洗钵盂话」俾参。洎入室，举此话问师：​「你道赵州向伊道甚么？这僧便悟去。​」师曰：洗钵盂去，聻祖曰：​「你只知路上事，不知路上滋味。​」师曰：​「既知路上事，路上有甚滋味？​」祖曰：​「你不知耶？​」又问：​「你曾游浙否？​」师曰：​「未也。​」祖曰：​「你未悟在。​」师自此凡五年不能对。祖一日升堂，顾众曰：​「八十翁翁辊绣球。​」便下座。师欣然出众曰：​「和尚试辊一辊看。​」祖以手作打杖鼓势，操蜀音唱绵州巴歌曰：​「豆子山，打瓦鼓。杨平山，撒白雨。白雨下，取龙女。织得绢，二丈五。一半属罗江，一半属玄武。​」师闻大悟，掩祖口曰：​「只消唱到这里。​」祖大笑而归。


