
> 闻五祖举首山西来意话，倏然契悟。述偈曰：​「颠倒颠，颠倒颠，新妇骑驴阿家牵。便恁么，太无端，回头不觉布衫穿。​」祖见乃问：​「百丈野狐话又作么生？​」师曰：​「来说是非者，便是是非人。​」祖大悦。太守吕公来瞻大像，问曰：​「既是大像，因甚肩负两楹？​」师曰：​「船上无散工。​」至阁下睹观音像，又问：​「弥勒化境，观音何来？​」师曰：​「家富小儿娇。​」守乃礼敬。勤老宿至，师问：​「舞剑当咽时如何？​」曰：​「伏惟尚飨。​」师诟曰：​「老贼，死去你问我。​」勤理前语问之。师叉手揖曰：​「拽破。​」绍兴乙卯四月二十四日，得微疾，书偈遗众曰：​「木人备舟，铁人备马。丙丁童子稳稳登，喝散白云归去也。​」竟尔趋寂。
