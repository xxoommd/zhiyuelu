遍谒诸方，后到大沩，沩问：​「上座桑梓何处？​」师曰：​「西川。​」曰：​「我闻西川有普贤菩萨示现，是否？​」师曰：​「今日得瞻慈相。​」曰：​「白象何在？​」师曰：​「爪牙已具。​」曰：​「还会转身么？​」师提坐具绕禅床一匝。沩曰：​「不是这个道理。​」师趋出。一日沩为众入室，问僧：​「黄巢过后，还有人收得剑么？​」僧竖起拳。沩曰：​「菜刀子。​」僧曰：​「争奈受用不尽。​」沩喝出。次问师：​「黄巢过后，还有人收得剑么？​」师亦竖起拳。沩曰：​「也只是菜刀子。​」师曰：​「杀得人即休。​」遂近前，拦胸筑之。沩曰：​「三十年弄马骑，今日被驴子扑。​」