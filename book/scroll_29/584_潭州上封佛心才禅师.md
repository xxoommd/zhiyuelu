> 依海印隆禅师。见老宿达道者看经，至「一毛头师子，百亿毛头一时现」​，师指问曰：​「一毛头师子，作么生得百亿毛头一时现？​」达曰：​「汝乍入丛林，岂可便理会许事？​」师因疑之，遂发心领净头职。一夕泛扫次，印适夜参，至则遇结座，掷拄杖曰：​「了即毛端吞巨海，始知大地一微尘。​」师豁然有省。及出闽，造豫章黄龙山，与死心机不契，乃参灵源。凡入室，出必挥泪自讼曰：​「此事我见得甚分明，只是临机吐不出，若为奈何？​」灵源知师诚笃，告以：​「须是大彻，方得自在也。​」未几因观邻案僧读《曹洞广录》​，至「药山采薪归，有僧问：『甚么处来？』山曰：『讨柴来。』僧指腰下刀曰：『鸣剥剥是个甚么？』山拔刀作斫势。​」师忽欣然捆邻案僧一掌。揭帘趋出，冲口说偈曰：​「彻。彻。大海干枯，虚空迸裂。四方八面绝遮拦，万象森罗齐漏泄。​」上堂：​「一法有形该动植，百川湍激竞朝宗。昭琴不鼓云天淡，想象毗耶老病翁。维摩病则上封病，上封病则拄杖子病。拄杖子病则森罗万象病。森罗万象病则凡之与圣病。诸人还觉病本起处么？​」若也觉去，情与无情同一体，处处皆同真法界。其或未然，甜瓜彻蒂甜，苦瓠连根苦。


