
> 分座日，尝举只履西归语谓众曰：​「坐脱立亡倒化即不无，要且未有逝而复出遗履者。为复后代儿孙不及祖师，为复祖师剩有这一着子。​」乃大笑曰：​「老野狐。​」绍兴庚申冬，信守以超化革律为禅，迎为第一祖。师语专使曰：​「吾初无意人间，欲为山子，正为宗派耳。然恐多不能往受请，已取所藏泐潭绘像与木庵二字。仍书偈嘱清泉亨老。​」寄得法弟子慧山曰：​「口嘴不中祥老子，爱向丛林鼓是非。分付雪峰山首座，为吾痛骂莫饶伊。​」顾专使曰：​「传语侍郎，行计迫甚。​」不及修答，声绝而化。
