> 市油糍为业。常隨众参问琅琊，琊以临济无位真人话示之。一日闻丐者唱莲花落云：​「不因柳毅传书信，何缘得到洞庭湖。​」忽大悟，以油糍投地。夫曰：​「你颠耶？​」婆掌曰：​「非汝境界。​」往见琅琊，琊望之知其造诣。问：​「哪个是无位真人？​」婆应声曰：​「有一无位真人，六臂三头努力嗔。一擘华山分两路，万年流水不知春。​」圆悟蒋山开堂，方至法座前，婆于众中跃出，以身一掺便归众。悟曰：​「见怪不怪，其怪自坏。​」悟次日至其家，婆不出，厉声曰：​「这般黄口小儿，也道出来开堂说法？​」悟曰：​「婆子少卖弄，我识得你了也。​」婆遂大笑出相见。凡有僧至，则曰：​「儿，儿。​」僧拟议，即掩门。佛灯珣禅师往勘之，婆见如前问。珣曰：​「爷在甚处？​」婆转身拜露柱。珣即踏倒曰：​「将谓有多少奇特？​」便出。婆蹶起曰：​「儿，儿来，惜你则个。​」珣竟不顾。安首座至，婆问：​「甚处来？​」曰：​「德山。​」婆曰：​「德山泰老婆儿子。​」安曰：​「婆是甚人儿子？​」婆曰：​「被上座一问，直得立地放尿。​」颂马祖不安因缘曰：​「日面月面，虚空闪电，虽然截断天下人舌头，分明只道得一半。​」


