> 幼岁出家，参曹溪得法。语具《六祖章》​。归住青原。六祖将示灭，沙弥希迁问曰：​「和尚百年后，希迁当依附何人？​」祖曰：​「寻思去。​」及祖顺世，迁每于静处端坐，寂若忘生。第一座问曰：​「汝师已逝，空坐奚为。​」迁曰：​「我禀遗诫，故寻思耳。​」座曰：​「汝有师兄思和尚，今住吉州，汝因缘在彼。师言甚直，汝自迷尔。​」迁闻语，便礼辞祖龛，直诣静居参礼。师曰：​「子何方来？​」迁曰：​「曹溪。​」师曰：​「将得甚么来？​」曰：​「未到曹溪亦不失。​」师曰：​「若恁么用，去曹溪作甚么？​」曰：​「若不到曹溪，争知不失？​」迁又曰：​「曹溪大师还识和尚否？​」师曰：​「汝今识吾否？​」曰：​「识又争能识得？​」师曰：​「众角虽多，一麟足矣。​」迁又问：​「和尚自离曹溪，甚么时至此间？​」师曰：​「我却知汝早晚离曹溪。​」曰：​「希迁不从曹溪来。​」师曰：​「我亦知汝去处也。​」曰：​「和尚幸是大人莫造次。​」他日，师复问迁：​「汝甚么处来？​」曰：​「曹溪。​」师乃举拂子曰：​「曹溪还有这个么？​」曰：​「非但曹溪，西天亦无。​」师曰：​「子莫曾到西天否？​」曰：​「若到即有也。​」师曰；​「未在，更道。​」曰：​「和尚也须道取一半，莫全靠学人。​」师曰：​「不辞向汝道，恐已后无人承当。​」

> 师令迁持书与南岳让和尚曰：​「汝达书了，速回。吾有个铀斧子，与汝住山。​」迁至彼，未呈书便问：​「不慕诸圣不重己灵时如何？​」岳曰：​「子问太高生，何不向下问？​」迁曰：​「宁可永劫受沉沦，不从诸圣求解脱。​」岳便休。玄沙曰：​「大小石头被南岳推倒，直至如今起不得。​」迁便回。师问：​「子返何速？书信达否？​」迁曰：​「书亦不通，信亦不达。去日蒙和尚许个铀斧子，只今便请师垂一足。​」迁便礼拜，寻辞往南岳。

> 荷泽神会参，师问：​「甚处来？​」曰：​「曹溪。​」师曰：​「曹溪意旨如何？​」会振身而立。师曰：​「犹带瓦砾在。​」曰：​「和尚此间莫有真金与人么？​」师曰：​「设有汝向甚么处着。​」玄沙云：​「果然。​」云居锡云：​「只如玄沙道『果然』，是真金，是瓦砾。​」

> 僧问：​「如何是佛法大意？​」师曰：​「庐陵米作么价？​」开元二十八年十一月十三日，升座告众，跏趺而逝。


