
> 不言名氏，因丰干禅师山中经行，至赤城道侧，见儿孤啼，拾归国清，故名。后沙门灵熠摄受，令知食堂香灯。忽一日登座，与佛像对盘而餐，复于怀陈如上座塑形前呼曰：​「小果声闻。​」灵熠怒，因罢斥，令厨内涤器，每滤食滓，以筒盛之。寒山来，即与负去。一日扫地，寺主问：​「汝名拾得，因丰干拾得汝归，汝毕竟姓个甚么？​」拾得放下苕帚叉手而立。寺主再问，拈帚扫地竟去，寺主罔测。

> 寒山捶胸云：​「苍天。苍天。​」拾得却问：​「汝作甚么？​」山曰：​「不见东家人死，西家助哀。​」二人作舞，哭笑而去。国清寺半月念戒众集，拾得拍手曰：​「聚头作想那事如何？​」维那叱之。拾得曰：​「大德且住，无嗔即是戒，心净即出家。我性与你合，一切法无差。​」僧厨食为乌所啄，拾得以杖扶伽蓝神曰：​「汝食不能护，何能护伽蓝。​」是夕，神示梦合寺僧曰：​「拾得谴我。​」由是着异，呼曰贤士。未几与寒山隐石岩而逝，道翘纂寒山诗，得偈亦附焉。
