
> 寿春许氏子。弱冠游东都，继得度于七俱胝院，留讲肆久之。一日，读《云门录》忽契悟，未几，宿命遂通，独语笑，口吻嗫嚅，日常不辍。世传《诵法华》​，因以名之。丞相吕许公问佛法大意，师曰：​「本来无一物，一味却成真。​」集仙王质问：​「如何是祖师西来意？​」师曰：​「青山影里泼蓝起，宝塔高吟摵晓风。​」又曰：​「请法华烧香。​」师曰：​「未从斋戒觅，不向佛边求。​」国子助教徐岳问祖师西来意，师曰：​「街头东畔底。​」徐曰：​「某甲未会。​」师曰：​「三般人不会。​」僧问：​「世有佛否？​」师曰：​「寺里文殊有。​」问师：​「凡耶？圣耶？​」遂举手曰：​「我不在此住。​」庆历戊子十一月二十三日将化，谓人曰：​「吾从无量劫来，成就逝多国土，分身扬化，今南归矣。​」

> 言毕，右胁而逝。宋仁宗始不豫，国嗣未立，大臣请择宗室贤者居京师。仁宗夜焚香默祷曰：​「翊日化成殿具斋，虔请法华大士俯临无却。​」左右莫闻也。清旦，道衣凝立而待，俄侍卫奏言：​「法华自右掖门直趋寝殿，禁兵呵止不得。​」仁宗笑曰：​「吾请之来耳。​」及至，竟升御榻而坐。仁宗以储嗣为问，索笔大书十三十三数行，掷笔去。至英宗即位，乃濮安懿王第十三子也。
