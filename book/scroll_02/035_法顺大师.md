> 姓杜氏，世传文殊化身也。降灵于雍州万年县，神迹炳著，不可胜纪。有患聋者投师，师呼之则聋愈；有患哑者投师，师与之言则哑愈。武功县僧为毒龙所魅，众掖以请师，师端拱面之坐，龙遂附病僧曰：​「大师所向，义无复留。​」寻即释然。师大弘华严圆顿之旨，作法界观，文简理尽，天下宗之。尝作《法身颂》曰：​「嘉州牛吃草，益州马腹胀。天下觅医人，灸猪左膊上。​」义学莫能窥其旨。余具如本传。


