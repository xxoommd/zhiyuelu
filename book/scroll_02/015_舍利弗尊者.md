> 因入城，遥见月上女出城。舍利弗心口思惟：此姊见佛否？知得忍不得忍否？我当问之。才近便问：​「大姊往甚么处去？​」女曰：​「如舍利弗与么去。​」弗曰：​「我方人城，汝方出城，何言如我恁么去？​」女曰：​「诸佛弟子当依何住？​」弗曰：​「诸佛弟子依大涅槃而住。​」女曰：​「诸佛弟子既依大涅槃而住，我亦如舍利弗与么去。​」舍利弗问须菩提梦中说六波罗蜜与觉时同异，提曰：​「此义深远，吾不能说。会中有弥勒大士，汝往彼问。​」舍利弗问弥勒，弥勒云：​「谁是弥勒？谁名弥勒？​」舍利弗问天女曰：​「何以不转女身？​」女曰：​「我从十二年来，求女人相，了不可得，当何所转。​」即时天女以神通力，变舍利弗，令如天女，女自化身如舍利弗。乃问言：​「何以不转女身？​」舍利弗以天女像而答言：​「我今不知云何转面而变为女身。​」


