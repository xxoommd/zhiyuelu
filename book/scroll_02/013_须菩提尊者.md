> 在岩中宴坐，诸天雨花赞叹。者曰：​「空中雨花赞叹，复是何人？云何赞叹？​」天曰：​「我是梵天，敬重尊者善说般若。​」者曰：​「我于般若未尝说一字，云何赞叹？​」天曰：​「如是尊者无说，我乃无闻。无说无闻，是真说般若。​」尊者一日说法次，帝释雨花。者乃问：​「此花从天得耶？从地得耶？从人得耶？​」释曰：​「弗也。​」者曰：​「从何得耶？​」释乃举手。者曰：​「如是，如是。​」云门偃云：​「帝释举手处，与你四大五蕴、释迦老子，是同是别？​」妙喜曰：​「须菩提解空第一，生时家室尽空。世尊才升座，须菩提便出众云：希有世尊，且道见甚么道理，便恁么道，天亲菩萨作无量偈，只赞希有二字？​」圜悟禅师云：​「一句是一个铁概，故六祖闻『应无所住而生其心』，便悟去。​」


