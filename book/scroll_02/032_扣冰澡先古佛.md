
> 建宁新丰翁氏子。母梦比丘，风神炯然，荷锡求宿。人指谓曰：​「此辟支佛也。​」已而孕，生于武宗会昌四年，香雾满室，弥日不散。年十三，求出家，父母许之。依乌山兴福寺沙门行全为师。咸通乙酉，落发受具。初以讲说为众所归。弃谒雪峰，手携凫茨一包、酱一器献之。峰曰：​「包中是何物？​」师曰：​「凫茨。​」峰曰：​「何处得来？​」师曰：​「泥中得。​」峰曰：​「泥深多少？​」师曰：​「无丈数。​」峰曰：​「还更有么？​」师曰：​「转有转深。​」又问：​「器中何物？​」曰：​「酱。​」峰曰：​「何处得来？​」曰：​「自合得。​」峰曰：​「还熟也未？​」曰：​「不较多。​」峰异之，曰：​「子异日必为王者师。​」初居温岭，继居将军岩。二虎侍侧，神人献地为瑞岩院，学者争集。尝谓众曰：​「古圣修行全凭苦节，吾今夏则衣楮，冬则扣冰而浴。​」故人号为扣冰古佛。后住灵曜，上堂：​「四众云臻，教老僧说个甚么？​」便下座。有僧烧炭，积成火龛，曰：​「请师入此修行。​」曰：​「真玉不随流水化，琉璃争夺众星明。​」曰：​「莫只这便是么？​」曰：​「且莫认奴作郎。​」曰：​「毕竟如何？​」曰：​「梅花腊月开。​」天成戊子，应闽王之召。王敬礼，谢茶次。师提起橐子曰：​「会么。​」曰：​「不会。​」曰：​「人王法王，各自照了。​」留十日，以疾辞。至十二月二日，沐浴升堂，告众而逝。王与道俗备香薪苏油茶毗之，祥曜满山，获五色舍利。塔于瑞岩正寝。
