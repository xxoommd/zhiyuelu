> 于门下立牌曰：​「子湖有一只狗，上取人头，中取人心，下取人足。拟议即丧身失命。​」临济会下二僧来参，方揭帘，师喝曰：​「看狗。​」僧回顾，师便归方丈。或有人问子湖狗，师曰：​「嗥。嗥。​」僧无语。师便归方丈。刘铁磨参，师曰：​「汝是刘铁磨否？​」曰：​「不敢。​」师曰：​「左转右转？​」曰：​「和尚莫颠倒。​」师便打。与胜光和尚锄园次，师驀按镢回视光曰：​「事即不无，拟心即差。​」光便问：​「如何是事？​」被师拦胸踏倒。光从此有省。僧问：​「自古上贤还达真正理否？​」师曰：​「达。​」僧曰：​「真正理作么生达？​」师曰：​「霍光当时卖假银城，与單于契书是甚么人作？​」僧无语。示众：​「诸法荡荡，何绊何拘，汝等于中自生难易。心源一统，绵亘十方，上上根人自然明白。不见南泉道：如斯痴钝，世且还稀，历历分明，有无不是。只少个丈夫之志，致见如斯疲劳。汝欲得易会么？自古及今，未曾有一个凡夫圣人出现汝前，亦无有一善语恶语到汝分上。为甚么故？为善善无形，为恶恶无相。既已无我，把甚么为善恶，立那个是凡圣？汝信否？还保任否？有甚么回避处？恰似日中逃影相似，还逃得么？今之既尔，古之亦然，今古齐时，汝还讳得么？佛法玄妙，了得者自相策发，无为小缘妨于大事。汝不见道，宁可终身立法，谁能一旦忘缘，仁者要得会禅么？各归衣钵下看。​」示众：​「幸自可怜生，苦死向人前，讨些子声色唇吻作么？我且问你，声色两字作么生讨得？还会么？我道声色如泡，为复为你说破，为复为你讨声色。试商量看，莫生容易，志刚用心。若了根源，终非他物。臂如圆镜，男来男现，女来女彰。乃至僧俗青黄山河万物，隨其色相，一镜传辉。不可是镜有多般，但能映物而露。仁者还识得镜未？若不识镜，尽被男女青黄山河类等碍汝光明，有甚么出气处？若识镜去，乃至青黄男女，大地山河，有想无想，四足多足，胎卵情生，天堂地獄，咸于一镜中，悉得其分剂长短劫数。若色若空并能了之，更非他物。汝岂不闻诸法如义，光阴箭速，莫漫悠悠，大事因缘决须了取。​」僧问：​「如何是大圆镜？​」师云：​「一切物著不得。​」进云：​「为甚么一切物著不得？​」师云：​「汝是一切物，还著得汝否仁者。本自具足，本自周备，直教无纤尘法碍你眼光始得。若有微尘底不尽，不是一生半劫赚汝皮囊，汝性命根境法中，造诸妖怪，山精鬼魅，附汝行持，得少为足，鼓弄片皮，于佛法却为毒害。讥礼塔庙，毁彼持经，师子身中虫，自食师子身中肉。​」​「仁者岂不见，目前太虗还有纤毫欠少处么？若也于中体得这个消息，不妨出得凡圣境界，了得世间出世间之智。​」​「一法既尔，万法亦然，仁者还乐也无？​」示众：​「天上人间，轮回六道，乃至蠢动含灵，未曾于此一分真如中，有些子相违处。还信么？还领受得么？大凡行脚，也须具大信根作个丈夫始得。何处得与么难信？他古人只见道个即心是佛，即心是法，便承信去。隨处茅茨石室，长养圣胎，只待道果成熟。汝今何不效他行取，仁者可煞分明，并无参杂。治生产业，与诸实相不相违背。​」初子湖山下有陶家，无子，夫妇日夕焚祷。师一日过而问曰：​「尔何所祈？​」陶告之故。师曰：​「汝施我竹，我施汝子。​」陶遂施竹。其夕感异梦，随举一男。众因号师神力禅师。广明中无疾归寂，塔于本山。


