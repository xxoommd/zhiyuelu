> 本州大中寺受业，后行脚遇百丈开悟，却回受业。本师问曰：​「汝离吾在外，得何事业？​」曰：​「并无事业。​」遂遣执役。一日，因澡身命师去垢，师乃拊背曰：​「好所佛堂而佛不圣。​」本师回首视之，师曰：​「佛虽不圣，且能放光。​」本师又一日在窗下看经，蜂子投窗纸求出。师睹之曰：​「世界如许广阔不肯出，钻他故纸驴年去。​」遂有偈曰：​「空门不肯出，投窗也太痴。百年钻故纸，何日出头时。​」本师置经问曰：​「汝行脚遇何人？吾前后见汝发言异常。​」师曰：​「某甲蒙百丈和尚指个歇处。今欲报慈德耳。​」本师于是告众致斋，请师说法。师乃登座，举唱百丈门风曰：​「灵光独耀，迥脱根尘。体露真常，不拘文字。心性无染，本自圆成。但离妄缘，即如如佛。​」本师于言下感恬曰：​「何期垂老得闻极则事。​」师后住古灵，聚徒数载。临迁化，剃浴声钟告众曰：​「汝等诸人，还识无声三昧否？​」众曰：​「不识。​」师曰：​「汝等静听，莫别思惟。​」众皆侧聆。师俨然顺寂，塔存本山。


