> 初参南泉，问：​「摩尼珠，人不识，如来藏里亲收得。如何是藏？​」泉曰：​「与汝往来者是。​」师曰：​「不往来者如何？​」泉曰：​「亦是。​」曰：​「如何是珠？​」泉召师祖，师应诺。泉曰：​「去。汝不会我语。​」师从此信入。雪窦显云：​「百尺竿头作伎俩，不是好手。这里著得只眼，宾主互换，便能深入虎穴。或不恁么，纵饶师祖悟去，也是龙头蛇尾汉。​」圜悟云：​「南泉一期垂手，收放擒纵則不无，要且未见向上事在，只如尽大地是如来藏。向甚么处著珠，尽大地是摩尼珠。向甚么处著藏？若明得有转身处，许你具一只眼。​」


