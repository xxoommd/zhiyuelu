
> 访茂源和尚。源才起迎，师近前把住云：​「开口即失，闭口即丧。去此二途，请師別道。​」源以手掩鼻，师放开云：​「一步较易，两步较难。​」源云：​「着甚死急？​」师云：​「若非是师，不免诸方点检。​」僧参，师打一拄杖。其僧近前把住拄杖，师曰：​「老僧适来造次。​」僧却打师一拄杖。师曰：​「作家。作家。​」僧礼拜。师把住曰：​「是阇黎造次。​」僧大笑。师曰：​「这个师僧今日大败也。​」临济访师，到路口先逢一嫂在田使牛。济问嫂：​「平田路向甚么处去？​」嫂打牛一棒曰：​「这畜生，到处走到，此路也不识。​」济又曰：​「我问你平田路向甚么处去？​」嫂曰：​「这畜生，五岁尚使不得。​」济心语曰：​「欲观前人，先观所使，便有抽钉拔楔之意。​」及见师，师问：​「你还曾见我嫂也未？​」济曰：​「已收下了也。​」师遂问：​「近离甚处？​」济曰：​「江西黄檗。​」师曰：​「情知你见作家来。​」济曰：​「特来礼拜和尚。​」师曰：​「已相见了也。​」济曰：​「宾主之礼，合施三拜。​」师曰：​「既是宾主之礼，礼拜着。​」
