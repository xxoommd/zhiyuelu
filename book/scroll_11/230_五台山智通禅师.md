> 自称大禅佛初在归宗会下，忽一夜连叫曰：​「我大悟也。​」众骇之。明日上堂众集。宗曰：​「昨夜大悟底僧出来。​」师出曰：​「某甲。​」宗曰：​「汝见甚么道理，便言大悟？试说看。​」师曰：​「师姑原是女人做。​」宗异之，师便辞去。宗门送，与提笠子。师接得笠子，戴头上便行，更不回顾。后居台山法华寺，临终有偈曰：​「举手攀南斗，回身倚北辰。出头天外看，谁是我般人？​」


