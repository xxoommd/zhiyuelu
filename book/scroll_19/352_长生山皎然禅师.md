久依雪峰，一日与僧斫树次，峰曰：​「斫到心且住。​」师曰：​「斫却着。​」峰曰：​「古人以心传心，汝为甚么道斫却？​」师掷下斧曰：​「传。​」峰打一拄杖而去。普请次，雪峰负一束藤，路逢一僧，便抛下。僧拟取，峰便踏倒。归谓师曰：​「我今日踏这僧快。​」师曰：​「和尚卻替这僧入涅槃堂始得。​」峰便休去。雪峰问：​「光境俱亡，复是何物？​」师曰：​「放皎然过，有道处。​」峰曰：​「放汝过，作么生道？​」曰：​「皎然亦放和尚过。​」峰曰：​「放汝二十棒。​」

师便礼拜。玄沙问：​「我观如来，前际不来，后际不去，今亦无住，长老作么生？​」师云：​「放某甲过，有个道处。​」沙云：​「放你过作么生道？​」师默然。沙云：​「教谁委？​」师云：​「和尚不委。​」沙云：​「情知你向鬼窟里作活计。​」师休去。