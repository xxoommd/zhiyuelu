> 在先宝寿为供养主，寿问：​「父母未生前，还我本来面目来。​」师立至夜深，下语不契。翌日辞去。寿曰：​「汝何往？​」师曰：​「昨日蒙和尚设问，某甲不契，往南方参知识去。​」寿曰：​「南方禁夏不禁冬，我此间禁冬不禁夏。汝且作街坊过夏。若是佛法，阛阓之中浩浩红尘。常说正法。​」师不敢违。一日，街头见两人交争，挥一拳曰：​「你得恁么无面目？​」师当下大悟，走见宝寿。未及出语，寿便曰：​「汝会也，不用说。​」师便礼拜。寿临迁化时，嘱三圣请师开堂。师开堂日，三圣推出一僧，师便打。圣云：​「与么为人，非但瞎却这僧眼，瞎却镇州一城人眼去在。​」师掷下拄杖，便归方丈。云峰悦云：​「临济一宗，扫地而尽，因甚么却到这里？蓦拈拄杖云：甚么处去也？​」真净颂：​「探骑飞来棒下狞，瞎人翻满镇州城。太平本是将军致，不许将军见太平。​」真如颂：​「法眼持来付与谁，三圣推僧决众疑。将军令举群夫骇，直得盲声彻四夷。​」

> 师将顺寂，谓门人曰：​「汝还知吾行履处否？​」曰：​「知和尚长坐不卧。​」师又召僧近前来，僧近前，师曰：​「去，非吾眷属。​」言讫而化。


