
> 初在扬州光孝寺讲《涅槃经》​。有禅者阻雪，因往听讲。至三因佛性，三德法身，广谈法身妙理，禅者失笑。师讲罢，请禅者吃茶。白曰：​「某甲素志狭劣，依文解义，适蒙见笑，且望见教。​」禅者曰：​「实笑座主不识法身。​」师曰：​「如此解说，何处不是？​」曰：​「请座主更说一遍。​」师曰：​「法身之理，犹若太虗，竖穷三际，横亘十方，弥纶八极，包括二仪，随缘赴感，靡不周遍。​」曰：​「不道座主说不是，只是说得法身量边事，实未证法身在。​」师曰：​「既然如是，禅德当为代说。​」曰：​「座主还信否？​」师曰：​「焉敢不信？​」曰：​「若如是，座主辍讲旬日，于室内端然静虑，收心摄念，善恶诸缘，一时放却。​」师一依所教，从初夜至五更，闻鼓角声，忽然契悟，便去扣门。禅者曰：​「阿谁？​」师曰：​「某甲。​」禅者咄曰：​「教汝传持大教，代佛说法，夜来为甚么醉酒卧街？​」师曰：​「禅德自来讲经，将生身父母鼻孔扭捏，从今已去，更不敢如是。​」禅者曰：​「且去，来日相见。​」师遂罢讲，遍历诸方，名闻宇内。尝游浙中，登径山法会。一日于大佛殿前，有僧问：​「上座曾到五台否？​」师曰：​「曾到。​」曰：​「还见文殊么？​」师曰：​「见。​」曰：​「甚么处见？​」师曰：​「径山佛殿前见。​」其僧后适闽川，举似雪峰，峰曰：​「何不教伊入岭来。​」师闻，乃趣装入岭。初至雪峰廨院憩锡，因分柑子与僧。长庆问：​「甚么处将来？​」师曰：​「岭外将来。​」曰：​「远涉不易，担负将来。​」师曰：​「柑子，柑子。​」次日上山，雪峰闻乃集众。师到法堂上，顾视雪峰，便下看知事。雪窦云：​「一千五百人善知识，被孚老一覷，便高竖降旗。​」明日却上礼拜曰：​「某甲昨日触忤和尚。​」峰曰：​「知是般事。​」便休。雪窦云：​「果然。​」

> 云门因僧问：​「作么生是触忤处，门便打？​」雪窦云：​「打得百千万个，有甚么用处？直须尽大地人吃棒，方可扶竖雪峰。且道孚上座具甚么眼？​」云居舜云：​「大小雪峰，被孚上座惑乱一上。只这孚上座，也是担枷过状。​」雪窦宗云：​「只知其一，不知其二。殊不知，雪峰坐筹帷幄，决胜千里。孚上座逞尽平生见解，也只在雪峰圈绩里。​」幻寄曰：​「一翳在目，空花乱坠。​」

> 峰一日见师，乃指日示之，师搖手而出。峰曰：​「汝不肯我那。​」师曰：​「和尚摇头，某甲摆尾，甚么处是不肯？​」峰曰：​「到处也须讳却。​」一日众僧晚参，峰在中庭卧。师曰：​「五州管内，只有这老和尚较些子。​」峰便起去。峰问师：​「见说临济有三句，是否？​」师曰：​「是。​」曰：​「作么生是第一句？​」师举目视之。峰曰：​「此犹是第二句。如何是第一句？​」师叉手而退。自此雪峰深器之。一日玄沙上问讯雪峰，峰曰：​「此间有个老鼠子，今在浴室里。​」沙曰：​「待与和尚勘过。​」言讫到浴室，遇师打水。沙曰：​「相看上座。​」师曰：​「已相见了。​」沙曰：​「甚么劫中曾相见？​」师曰：瞌睡作么？沙却入方丈，白雪峰曰：​「已勘破了。​」峰曰：​「作么生勘伊？​」沙举前话，峰曰：​「汝着贼也。​」妙喜曰：​「又勘破一个。​」

> 保福签瓜次，师至，福曰：​「道得与汝瓜吃？​」师曰：​「把将来。​」福度与一片，师接得便去。师到投子，子云：​「久向太原孚上座，莫便是么？​」师作掌势。子云：​「老僧招得。​」师便出。子云：​「且听诸方断看。​」师却回首，子便打。鼓山问：​「父母未生时鼻孔在甚么处？​」师曰：​「老兄先道。​」山曰：​「如今生也，汝道在甚么处。​」师不肯。山却问：​「作么生？​」师曰：​「将手中扇子来。​」山与扇子，再征前话，师搖扇不对。山罔测，乃殴师一拳。鼓山赴大王请，雪峰門送，回至法堂。乃曰：​「一只圣箭直射九重城里去也。​」师曰：​「是伊未在。​」峰曰：​「渠是彻底人？​」师曰：​「若不信，待某甲去勘过。​」遂趁至中路便问：​「师兄向甚么处去？​」山曰：​「九重城里去。​」师曰：​「忽遇三军围绕时如何？​」山曰：​「他家自有通霄路。​」师曰：​「恁么则离宮失殿去也。​」山曰：​「何处不称尊。​」师拂袖便回。峰问：​「如何？​」师曰：​「好只圣箭，中路折却了也。​」遂举前话。峰乃曰：​「奴渠语在。​」师曰：​「这老冻脓，犹有乡情在。​」径山呆云：​「众中商量道，甚么处是圣箭折处，云鼓山不合答他话。是圣箭折处，鼓山不合说道理。是圣箭折处，恁么批判。非惟不识鼓山，亦乃不识乎老。殊不知，孚上座正是一枚贼汉，于鼓山面前，纳一场败阙忪愕而归，却向雪峰处拔本，大似屋里贩扬州。若非雪峰有大人相，这贼向甚么处容身。当时可惜放过，却成不了底公案。只今莫有为古人出气底么，试出来，我要问你，甚么处是圣箭折处？​」

> 后归维扬，陈尚书留在宅供养。一日谓尚书曰：​「来日讲一遍《大涅槃经》​，报答尚书。​」书致斋茶毕，师遂升座。良久，挥尺一下曰：​「如是我闻。​」乃召尚书，书应诺。师曰：​「一时佛在。​」便乃脱去。
