从漪上座到，法席旬日。常自曰：​「莫道会佛法人，觅个举话底人也无？​」师闻而默之。漪异日上法堂次，师召从漪，漪举首。师曰：​「错。​」漪进三两步，师又曰：​「错。​」漪近前，师曰：​「适来两错，是上座错，是思明老汉错？​」曰：​「是从漪错。​」师曰：​「错。错。​」乃曰：​「上座且在这里过夏，共汝商量这两错。​」漪不肯，便去。后住相州天平山，每举前话曰：​「我行脚时被恶风吹到汝州，有西院长老勘我，连下两错，更留我过夏，待共我商量。我不道恁么时错，我发足向南方去时，早知错了也。​」首山念云：​「据天平作恁么解会，未梦见西院在，何故话在。​」圜悟勤云：​「如今人闻他道，发足向南方去时早知道错了也，便去卜度道。未行脚时，自无许多佛法禅道。及至行脚，被诸方热瞒。不可未行脚时，唤地作天，唤山作水，幸无一星事。若总恁么作流俗见解，何不买一片帽戴，大家过时，有什么用处。佛法不是这个道理。​」