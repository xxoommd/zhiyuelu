
> 生吴氏。福州人。七龄，雪峰存禅师见之，爱其纯粹，化其亲令出家。年二十，乃剃落受具，辞游方。至九峰，虔公问：​「汝远来何所见，当由何路出生死？​」对曰：​「重昏廓辟，盲者自盲。​」虔笑以手挥之曰：​「佛法不如是。​」师不怿，请曰：​「岂无方便？​」曰：​「汝问我。​」师理前语问之，曰：​「奴见婢殷勤。​」师于是依止十余年。问：​「习学谓之闻，绝学谓之邻。过此二者谓之真过，如何是真过？​」师曰：​「禾山解打鼓。​」曰：​「如何是真谛？​」师曰：​「禾山解打鼓。​」问：​「即心即佛则不问，如何是非心非佛？​」师曰：​「禾山解打鼓。​」曰：​「如何是向上事？​」师曰：​「禾山解打鼓。​」雪窦颂：​「一拽石二搬土，发机须是千钧弩。象骨老师曾辊球，争似禾山解打鼓。报君知莫莽卤，甜者甜兮苦者苦，诸方目此为禾山四打鼓。​」又僧问护国澄：​「鹤立枯松时如何？​」澄云：​「脚跟下一场懡㦬。​」又问：​「雪覆千山时如何？​」澄云：​「日出后一场懡㦬。​」又问：​「会昌沙汰时，护法神向甚么处去？​」澄云：​「三门外两个汉一场懡愣。​」诸方谓之护国三懡㦬。又保福问僧：​「殿里是甚么佛？​」僧曰：​「和尚定当看。​」福曰：​「释迦佛。​」僧曰：​「莫瞒人好。​」福曰：​「却是你瞒我。​」又问僧曰：​「你名甚么？​」曰：​「咸泽。​」曰：​「或遇枯涸时如何？​」曰：​「谁是枯涸者？​」曰：​「我。​」曰：​「和尚莫瞒人好。​」曰：​「却是你瞒我。​」又问僧：​「你作甚么业，吃得恁么大？​」僧曰：​「和尚也不小。​」福作蹲身势，僧曰：​「和尚莫瞒人好。​」福曰：​「却是你瞒我。​」又问浴主：​「浴锅阔多少？​」主曰：​「请和尚量看。​」福作量势，主曰：​「和尚莫瞒人好。​」福曰：​「却是你瞒我。​」诸方谓之保福四瞒人。松庵闲举此三种语云：​「诸人要会么？闲上座为你颂出。颂曰：禾山打鼓，护国懡㦬。保福瞒人，三个骨朵。​」为君一言总颂出，锁。

> 建隆元年庚申二月，示有微疾。三月二日，令侍者开方丈，集大众曰：​「后来学者，未识禾山，即今识取。​」于是洎然而化。洪觉范曰：​「石霜言遍界不曾藏。而其子闻公临化曰：『今日分明说似君，我敛目时齐听取。』九峰言：『尽乾坤是汝当人自体，何处安眼耳鼻舌？』而其子殷公临化曰：『后来学者，未识禾山，即今识取。』予观其父子兄弟语言行履，如形着影，出声呼谷应。而近世禅者，尚伫思，可悲怜也。​」
