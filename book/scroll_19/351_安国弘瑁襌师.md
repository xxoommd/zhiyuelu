参雪峰，峰问：​「甚么处来？​」曰：​「江西来。​」峰曰：​「甚么处见达摩？​」曰：​「分明向和尚道。​」峰曰：​「道甚么？​」曰：​「甚么处去来。​」一日雪峰见师，忽擒住曰：​「尽乾坤是个解脱门，把手拽伊不肯入。​」曰：​「和尚怪弘珰不得。​」峰拓开曰：​「虽然如此，争奈背后许多师僧何。​」师举国师碑文云：​「得之于心，伊兰作栴檀之树；失之于旨，甘露乃蒺藜之园。​」问僧曰：​「一语须具得失两意，汝作么生道？​」僧举拳曰：​「不可喚作拳头也。​」师不肯，亦举拳別云：​「只为唤这个作拳头。​」