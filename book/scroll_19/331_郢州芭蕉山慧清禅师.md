上堂，拈拄杖示众曰：​「你有拄杖子，我与你拄杖子。你无拄杖子，我夺却你拄杖子。​」靠拄杖下座。大沩喆云：​「大沩即不然，你有拄杖子，我夺你拄杖子。你无拄杖子，我与你拄杖子。大沩即如是，诸人还用得也未？若人用得，德山先锋，临济合后。若用不得，且还本主。​」天童正觉云：​「你有则一切有，你无则一切无。有无自是当人，与夺关芭蕉甚事？正恁么时，作么生是你拄杖子？​」

问：​「贼来须打，客来须看，忽遇客贼俱来时如何？​」师曰：​「屋里有一辆破草鞋。​」曰：​「只如破草鞋，还堪受用也无？​」师曰：​「汝若将去，前凶后不吉。​」师谓众曰：​「我年二十八，到仰山参见南塔，见上堂曰：『汝等诸人，若是个汉，从娘肚里出来，便作师子吼好么。』我于言下，歇得身心，便住五载。​」