中印度人。既传法已，游化至北天竺国，见雉蝶之上有金色祥云，叹曰：​「斯道人气也，必有大士为吾嗣。​」乃入城，于阛阓间，有一人手持酒器，逆而问曰：​「师何方来？欲往何所？​」祖曰：​「从自心来，欲往无处。​」曰：​「识我手中物否？​」祖曰：​「此是触器，而负净者。​」曰：​「师识我否？​」祖曰：​「我即不识，识即非我。​」复谓之曰：​「汝试自称名氏，吾当后示本因。​」彼说偈答曰：​「我从无量劫，至于生此国。本姓颇罗堕，名字婆须蜜。​」祖曰：​「我师提多迦说，世尊昔游北印度，语阿难言：『此国中吾灭度后三百年，有一圣人，姓颇罗堕，名婆须蜜，而于禅祖，当获第七。』世尊记汝，汝应出家。​」彼乃置器礼师侧立，而言曰：​「我思往劫，尝作檀那，献一如来宝座，彼佛记我曰：『汝于贤劫释迦法中，宣传至教。』今符师说，愿加度脱。​」祖即与披剃，复圆戒相，乃告之曰：​「正法眼藏今付于汝，勿令断绝。​」乃说偈曰：​「无心无可得，说得不名法。若了心非心，始解心心法。​」祖说偈已，入师子奋迅三昧，踊身虚空，高七多罗树，却复本座，化火自焚。婆须蜜收灵骨，贮七宝函，建浮图，置于上级。即襄王十七年甲申岁也。