摩提国人也。姓郁头蓝，父天盖，母方圣。尝梦大神持鉴，因而有娠。凡七日而诞，肌体莹如琉璃，未尝洗沐，自然香洁。幼好闲静，语非常童。持鉴出游，遇难提尊者得度。后领徒至大月氏国，见一婆罗门舍有异气，祖将入彼舍，舍主鸠摩罗多问曰：​「是何徒众？​」祖曰：​「是佛弟子。​」彼闻佛号，心神竦然，即时闭户。祖良久扣其门，罗多云：​「此舍无人。​」祖曰：​「答无者谁？​」汾阳昭代云：​「洎合忘却。​」罗多闻语，知是异人，遽开关延接。祖曰：​「昔世尊记曰：『吾灭后一千年，有大士出现于月氏国，绍隆玄化。』今汝值吾，应斯嘉运。​」于是鸠摩罗多发宿命智，投诚出家。授具讫，付法。偈曰：​「有种有心地，因缘能发萌。于缘不相碍，当生生不生。​」祖付法已，踊身虚空，现十八变，化火三昧，自焚其身。众以舍利建塔。汉成帝二十年戊申也。