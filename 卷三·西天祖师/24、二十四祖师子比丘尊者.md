中印度人，姓婆罗门。得法游方，至罽宾国。有沙门波利迦，或云「波黎迦」​。本习小乘禅观，其学徒有五：曰禅定、曰知见、曰执相、曰舍相、曰不语。祖谓持不语者曰：​「佛教勤衍般若，孰为不语而反佛说耶？​」谓舍相者曰：​「佛教威仪具足，梵行清白，岂舍相耶？​」谓执相者曰：​「佛土清净，自在无着，何执相耶？​」谓知见者曰：​「诸佛知见，无所得故；此法微妙，觉闻不及。无为无相，何知见耶？​」四众皆服从。惟禅定师达摩达者闻四众义屈，愤悱而来。祖曰：​「仁者习定，何当来此？既至于此，胡云习定？​」彼曰：​「我虽来此，心亦不乱。定随人习，岂在处所？​」祖曰：​「仁者既来，其习亦至。既无处所，岂在人习。​」彼曰：​「定习人故，非人习定。我当来此，其定常习。​」祖曰：​「人非习定，定习人故。当自来时，其定谁习？​」彼曰：​「如净明珠内外无翳。定若通达，必当如此。​」

祖曰：​「定若通达，一似明珠。今见仁者，非珠之徒。​」彼曰：​「其珠明彻，内外悉定。我心不乱，犹若此净。​」祖曰：​「其珠无内外，仁者何能定。秽物非动摇，此定不是净。​」达摩达闻已，遂作礼曰：​「我于学道，盖虚劳耳。尊者幸有以教我，殷勤哀请。​」祖曰：​「诸佛禅定，无有所得；诸佛觉道，无有所证。无得无证，是真解脱。酬因答果，世之业报，于此法中，悉不如是。​」达摩达蒙祖开悟，心地朗然。祖既摄五众，名闻遐迩。方求法嗣，遇一长者引其子问祖曰：​「此子名斯多，当生便拳左手，年二十矣，终未能舒。愿尊者示其宿因。​」祖睹之，即以手接曰：​「可还我珠？​」童子遽开手奉珠，众皆惊异。祖曰：​「吾前报为僧，有童子名婆舍，吾尝赴西海斋，受赚珠付之，今还吾珠，理固然矣。​」长者遂令出家，祖会众圣与授具，以前缘故，名婆舍斯多。祖即谓之曰：​「吾师密有悬记，罹难非久，如来正法眼藏今当付汝，汝应保护，普润来际。​」偈曰：​「正说知见时，知见俱是心。当心即知见，知见即于今。​」祖说偈已，以僧伽黎密付斯多，俾之他国，随机演化。斯多受教，直抵南天。祖谓难不可以苟免，独留罽宾。时本国有外道二人：一名摩目多，二名都落遮，学诸幻法，欲共谋乱。诡为释子，潜入王宫。其王弥罗崛遂灭毁释教，秉剑至尊者所问曰：​「师得蕴空否？​」祖曰：​「已得蕴空。​」王曰：​「离生死否。​」祖曰：​「已离生死。​」王曰：​「既离生死，可施我头。​」祖曰：​「身非我有，何吝于头？​」王即挥刃断尊者首，白乳涌高数尺，王之右臂旋亦堕地，七日而终。太子光首叹曰：​「吾父何故自取其祸？​」延众忏悔。时象白山有仙人，深明因果，言师子与罗崛，往世皆为白衣，以嫉法胜故，阴戕于崛，乃今偿焉。众遂以祖报体建塔。当魏废帝齐王二十年己卯也。玄沙备云：​「大小师子尊者，头也不解作得主。​」玄觉征云：​「且道斩着斩不着。​」汾阳昭别云：​「知师不吝。​」雪窦显云：​「作家君王天然有在。​」​」翠岩芝云：​「当时尊者引颈，王便举刃，当恁么时，有人出来谏得住么？至今无人断此公案，如今衲僧作么生断？​」天童华拈诸师语云：​「玄沙云『大小尊者，头也不解作得主』，随毯氇。玄觉征云『且道斩着斩不着』。将虾钓鳖。汾阳别云『知师不吝』，将错就错。雪窦云『作家君王，天然有在』，提水放火。翠岩芝云『当时王举剑，师子引颈，当恁么时有人谏得住么？至今无人断此公案，如今衲僧作么生断？』莫要说梦。芭蕉云『卖宝撞着瞎波斯』。诬人之罪。琅班云『罽宾好一口剑，争奈剑上无眼，尊者好个师子，要且不解返踯。』贼过后张弓。​」复云：​「这一队汉，被山僧剿绝了也，还见师子尊者么？蓦拈拄杖，卓一下云：修身慎行，恐辱先也。​」黄龙新云：​「黄龙要问雪窦，既是『作家君王』，因甚臂落。​」径山果云：​「孟八郎汉又恁么去？​」孤峰深颂云：​「本是山中人，爱说山中话。五月卖松风，人间恐无价。​」永明颂云：​「尊者理非谬，玄沙语甚奇。首随锋刃落，彼此没毫厘。​」幻寄曰：​「大小永明，作座主见解，唐突般若。​」