迦摩罗国人。姓瞿县氏，​《正宗》作「瞿昙波氏」​。顶有肉髻，辩捷无碍。受婆须蜜尊者法，行化至迦提国毗舍罗家。见舍上有白光上腾，谓其徒曰：​「此家有圣人，口无言说，真大乘器，不行四衢，知触秽耳。​」长者出致礼，问：​「何所须？​」祖曰：​「我求侍者。​」长者曰：​「我有一子，名伏驮蜜多，年已五十，口未曾言，足未曾履。​」祖曰：​「如汝所说，真吾弟子。​」伏驮闻之，遽起礼拜，而说偈曰：​「父母非我亲，谁是最亲者。诸佛非我道，谁是最道者。​」祖以偈答曰：​「汝言与心亲，父母非可比。汝行与道合，诸佛心即是。外求有相佛，与汝不相似。欲识汝本心，非合亦非离。​」伏驮闻偈已，便行七步。祖曰：​「此子昔曾值佛，悲愿广大，虑父母爱情难舍，故不言不履耳。​」长者遂舍令出家。祖寻授具戒付法，说偈曰：​「虚空无内外，心法亦如此。若了虚空故，是达真如理。​」伏驮承祖付瞩，即超身虚空，散众宝花，说偈赞曰：​「我师禅祖中，当得为第八。法化众无量，悉获阿罗汉。​」尔时祖忽起本座，现大神变，却复本座，俨然寂灭。众即其所建塔，閟其全身。时景王十二年丙寅岁也。