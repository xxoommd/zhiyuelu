罗阅城人也。姓毗舍怯，父光盖，母严一。家富而无子，祷于佛塔，母梦吞明暗二珠因孕。经七日，有一罗汉名贤众，至其家，光盖设礼，贤众端坐受之。严一出拜，贤众避席云：​「回礼法身大士。​」光盖疑之，贤众曰：​「汝妇怀圣子，生当为世灯慧日，故吾避之。然当一乳而生二子，一名婆修盘头，则吾所尊者也。二名刍尼。此云野鹊子。昔如来雪山修道，刍尼巢于顶上，佛既成·道，刍尼受报为那提国王。​《佛记》云：『汝至第二五百年，生罗阅城毗舍怯家，与圣同胞。』今无爽矣。​」后一月果诞二子。尊耆婆修盘头，年十五，礼光度罗汉出家，感毗婆诃菩萨与之授戒。行化至那提国，彼王名常自在，有二子，长名摩诃罗，次名摩拿罗。王问祖曰：​「罗阅城土风，与此何异？​」祖曰：​「彼曾三佛出世，今王国有二师化导。​」王曰：​「二师者谁？​」祖曰：​「​《佛记》第二五百年，有二神力大士，出家继圣，一即王之次子摩拿罗。吾虽德薄，亦当其一。初，那提国有恶象为害，拿罗生而象息。至是三十年矣，人尚不知其所以息。​」王方同祖语。忽使者报，有象巨万逼城，王忧之。祖曰：​「拿罗出，患解矣。​」王试命拿罗出，拿罗遂出城南，向象抚腹大喝，城为震动，群象颠仆，顷皆驰散。至是人始知三十年之安，以拿罗也。王大敬信，命拿罗依祖出家。祖即与授具，付法偈曰：​「泡幻同无碍，如何不了悟。达法在其中，非今亦非古。​」付法已，踊身高半由旬，屹然而住。四众告曰：​「愿尊者无为神通，我辈欲收舍利。​」遂复座入寂，阇维，舍利建塔。汉殇帝十二年丁巳也。圭峰云：​「通达一切修多罗义，分别宣说，广化众生。疑是天亲，未敢为定。​」