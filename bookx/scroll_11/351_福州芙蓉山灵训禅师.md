初参归宗，问：​「如何是佛？​」宗曰：​「我向汝道，汝还信否？​」曰：​「和尚诚言，安敢不信？​」宗曰：​「即汝便是。​」师曰：​「如何保任？​」宗曰：​「一翳在眼，空华乱坠。​」法眼云：​「若无后语，有甚么归宗？​」

师辞，宗问：​「甚么处去？​」师曰：​「归岭中去。​」宗曰：​「子在此多年，装束了却来，为子说一上佛法。​」师结束了上去。宗曰：​「近前来。​」师乃近前。宗曰：​「时寒，途中善为。​」师聆此言，顿忘前解。