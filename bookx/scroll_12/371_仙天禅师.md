僧参。才展坐具，师曰：​「不用通时暄，还我文彩未生时道理来。​」曰：​「某甲有口，哑却即闲，苦死觅个腊月扇子作么？​」师拈棒作打势。僧把住曰：​「还我未拈棒时道理。​」师曰：​「隨我者随之南北，不隨我者死住东西。​」曰：​「随与不随且置，请师指出东西南北。​」师便打。披云和尚来，才入方丈，师便问：​「未见东越老人时，作么生为物？​」云曰：​「只见云生碧嶂，焉知月落寒潭。​」师曰：​「只与么也难得。​」曰：​「莫是未见时么？​」师便喝。云展两手，师曰：​「错怪人者有甚么限？​」云：​「掩耳而出。​」师曰：​「死却这汉平生也。​」