姓夏侯氏，山阴人。才供二笔，撰《华严疏钞》​，穷圆顿之旨。神异种种，有识咸戴。化后，门人见有金甲神人，空中翩然西逝，门人拜问：​「神何为？​」曰：​「取华严菩萨牙归供养耳。​」门人异之，遂启塔户视之，师容貌如生，而失二牙。以是知师为华严菩萨也。师有《答皇太子问心要》书，​《传灯》载之，而妙喜《正法眼藏》亦具载焉。其词曰：​「至道本乎一心，心法本乎无住。无住心体，灵知不昧，性相寂然，包含德用，该摄内外。能深能广，非有非空，不生不灭，无终无始。求之而不得，弃之而不离。迷现量则惑苦纷然，悟真性则空明廓彻。虽即心即佛，惟证者方知。然有证有知，则慧日沉没于有地；若无照无悟，则昏云掩蔽于空门。若一念不生，则前后际断。照体独立，物我皆如。直造心源，无智无得。不取不舍，无对无修。然迷悟更依，真妄相待。若求真弃妄，犹弃影劳形；若体妄即真，犹处阴影灭；若无心忘照，则万虑都捐；若任运寂知，则众行爰起。放旷任其去住，静鉴觉其源流。语默不失玄微，动静未离法界。言止则双忘知寂，论观则双照寂知，语证则不可示人，说理则非证不了。是以悟寂无寂，真知无知。以知寂不二之一心，契空有双融之中道。无住无着，莫摄莫收。是非两忘，能所双绝。斯绝亦寂，则般若现前。般若非心外新生，智性乃本来具足。然本寂不能自现，实由般若之功。般若之与智性，翻覆相成；本智之与始修，实无两体。双亡证入，则妙觉圆明；始末该融，则因果交彻。心心作佛，无一心而非佛心；处处成道，无一尘而非佛国。故真妄物我，举一全收；心佛众生，浑然齐致。是知迷则人随于法，法法万差，而人不同；悟则法随于人，人人一智，而融万境。言穷虑绝，何果何因？体本寂寥，孰同孰异？惟忘怀虚朗，消息冲融。其犹透水月华，虚而可见；无心鉴象，照而常空矣。​」