江陵僧参，师问：​「几时发足江陵？​」僧提起坐具。师曰：​「谢子远来下去。​」僧绕禅床一匝便出。师曰：​「若不恁么，争知眼目端的？​」僧拊掌曰：​「苦杀人，洎合错判诸方。​」师曰：​「甚得禅宗道理。​」僧举似丹霞，霞曰：​「于大川法道即得。我这里不然。​」曰：​「未审此间作么生？​」霞曰：​「犹较大川三步在。​」僧礼拜。霞曰：​「错判诸方者多。​」洞山云：​「不是丹霞，难分玉石。​」

幻寄云：​「这僧中大川老拳，却还丹霞毒手。洞山道不是丹霞，难分玉石，如今分也。是玉是石？​」