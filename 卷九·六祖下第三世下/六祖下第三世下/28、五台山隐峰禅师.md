邓氏子。屡参马祖、石头法席，后于马祖言下相契。师问石头：​「如何得合道去？​」头曰：​「我亦不合道。​」师曰：​「毕竟如何？​」头曰：​「汝被这个得多少时耶？​」石头划草次，师在左侧叉手而立，头飞划子向师前，划一株草。师曰：​「和尚只划得这个，不划得那个。​」头提起划子，师接得便作划草势。头曰：​「汝只划得那个，不解划得这个？​」师无对。洞山云：​「还有堆阜么。​」

师推车次，马祖展脚在路上坐。师曰：​「请师收足。​」祖曰：​「已展不缩。​」师曰：​「已进不退。​」乃推车碾损祖脚。祖归法堂，执斧子曰：​「适来碾损老僧脚底出来。​」师便出，于祖前引颈。祖乃置斧。

到南泉，值众参次。泉指净瓶曰：​「铜瓶是境，瓶中有水，不得动着境，与老僧将水来。​」师拈起净瓶，向泉面前泻。泉便休。到沩山，便入堂。于上板头解放衣钵。沩闻师叔到，先具威仪，下堂内相看，师见来便作卧势。沩便归方丈，师乃发去。少间沩山问侍者：​「师叔在否？​」曰：​「已去。​」沩曰：​「去时有甚么语？​」曰：​「无语。​」沩曰：​「莫道无语，其声如雷。​」师在襄州破威仪堂，只着衬衣，于砧椎边拈椎云：​「道得即不打。​」于时大众默然。师便打一下。法眼益云：​「邓隐峰奇怪甚奇怪。要且不打着。​」又云：​「其时一众出自偶然。​」翠岩芝云：​「此语有勘破处，且道勘破阿谁去？​」雪窦云：​「果然，果然。​」

师冬居衡岳，夏止清凉。唐元和中，荐登五台。路出淮西，属吴元济阻兵，违拒王命，官军与贼军交锋，未决胜负。师曰：​「吾当去解其患。​」乃掷锡空中，飞身而过。两军将士仰观，事符预梦，斗心顿息。师既显神异，虑成惑众，遂入五台，于金刚窟前将示灭。先问众曰：​「诸方迁化，坐去卧去吾尝见之，还有立化也无？​」曰：​「有。​」师曰：​「还有倒立者否？​」曰：​「未尝见有。​」师乃倒立而化，亭亭然其衣顺体。时众议舁就茶毗，屹然不动，远近瞻睹惊叹无已。师有妹为尼，时亦在彼，乃拊而咄曰：​「老兄畴昔不循法律，死更荧惑于人。​」于是以手推之，债然而踣。遂就阇维，收舍利建塔。