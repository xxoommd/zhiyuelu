僧问：​「三乘十二分教则不问，如何是祖师西来的的意？​」师举拂子示之。其僧不礼拜，竟参雪峰。峰问：​「甚么处来？​」曰：​「浙中来。​」峰曰：​「今夏甚么处？​」曰：​「西禅。​」峰曰：​「和尚安否？​」曰：​「来时万福。​」峰曰：​「何不且在彼从容？​」曰：​「佛法不明。​」峰曰：​「有甚么事？​」僧举前话。峰曰：​「汝作么生不肯伊？​」曰：​「是境。​」峰曰：​「汝见苏州城里人家男女否？​」曰：​「见。​」峰曰：​「汝见路上林木池沼否？​」曰：​「见。​」峰曰：​「凡睹人家男女，林木池沼，总是境。汝还肯否？​」曰：​「肯。​」峰曰：​「只如举起拂子，汝作么生不肯？​」僧乃礼拜曰：​「学人取次发言，乞师慈悲。​」峰曰：​「尽乾坤是个眼，汝向甚么处蹲坐？​」僧无语。