上堂：​「只这施为动转，还合得本来祖翁么？若合得，十二时中无虚弃底道理。若合不得，吃茶说话往往唤作茶话在。​」僧便问：​「如何免得不成茶话去？​」师曰：​「你识得口也未？​」曰：​「如何是口？​」师曰：​「两片皮也不识。​」曰：​「如何是本来祖翁？​」师曰：​「大众前不要牵爷恃娘。​」曰：​「大众欣然去也。​」师曰：​「你试点大众性看？​」僧作礼。师曰：​「伊往往道一性一切性在。​」僧欲进语，师曰：​「孤负平生行脚眼。​」问：​「去却即今言句，请师直指本来性。​」师曰：​「你迷源来得多少时？​」曰：​「即今蒙和尚指示。​」师曰：​「若指示你，我即迷源。​」曰：​「如何即是？​」师示颂曰：​「心是性体，性是心用。心性一如，谁别谁共。妄外迷源，只者难洞。古今凡圣，如幻如梦。​」​《佛鉴》云：​「问不徒然，答无虚设。才随语转，觌面千山。后偈中虽有收有放，其奈错下名言，山僧重为别过。乃有偈曰：『心本非心，性本非性。心性两亡，谁少谁剩。老倒本空，灼艾求病。妄外迷源，孤负凡圣。』」